Færøske Folkesagn og Æventyr
Jakob Jakobsen, København 1898-1901
Huldumaðurin og seyðamaðurin
Huldusøgn úr Fugloy
Óskepna var komin at vera í einun hagaparti. Hetta helt so við í langa tíð, at
seyðurin har vildi ikki trívast, og seyðamenninir doyðu, ein fyri og annar eftir.
Menninir, ið áttu hagapartin, fingu fremmint seyðaslag at sleppa uppí hin
seyðin, men einki hjálpti.
Í endanun kom ein nýggjur seyðamaður, sum seyðurin treivst so væl hjá og
varð bæði nógvur og feitur uttan í einum bóli. Tann seyður, ið tók støðu har,
kundi ikki lukkast.
Hesin seyðamaður hevði tann vana, at hann gekk ikki tann vegin, sum hinir
altíð vóru farnir, tá ið teir vóru burtur í haga. Ein dagin, sum hann er farin
burtur í haga, møtir hann einun huldumanni. Huldumaðurin spyr, hvussu til
stendur við seyðinun.
"Tað stendur væl til hjá mær," sigur seyðamaðurin, "uttan í einum bóli, men
her hevur altíð verið so ring skepna fyrr."
"Tað vil eg væl trúgva," segði huldumaðurin, "og eg skal nú siga tær frá,
kvussu hetta hevur borið til: Hinir fyrru seyðamenninir hava altíð gingið ein
annan veg, enn tú nú gongur, og beint undir tí veginun, sum teir hava gingið,
liggja hús míni. Teir hava traðkað hol á takið hjá mær, so tað er komið at leka;
men tú ert farin annan veg, og tí hevur tað eydnast tær so væl at rakja
seyðin. Men hitt eina bólið, sum seyðurin ikki vil trívast i, skalt tú bróta niður,
taka upp tað, sum liggur undir ti norðasta hornasteininun, og so byggja bólið
upp aftur."
Maðurin so gjørdi, og tá ið hann lyfti tí norðasta hornasteininun upp, lá eitt
rúnarhorn undir, sum ein annar hevði lagt har av tjóvskun sinni fyri at ganda
seyðin. Hann bygdi bólið atttur, og tá doyði ikki ein seyður longur.
19