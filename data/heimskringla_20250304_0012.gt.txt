Færøske Folkesagn og Æventyr
Jakob Jakobsen, København 1898-1901
Fimti, Sakaris og fjørutrøllini í Hattarvík
Trøllasøgn úr Fugloy
Eitt kvøldið - tað er ikki meira enn nøkur mannaminni síðani - fóru børnini
í Hattarvík í Fugloy út at spæla sær, og høvdu tey tá fyri at renna út og
inn úr húsunun. Um ljósatendring kemur eitt av teimum inn rennandi í 
býlinginun »uppi í Húsi« og sigur:
"Eitt trøll kom eftir mær."
Barnið setst niður við dyrnar, men í sama viðfangi verður ein armur
rættur inn ígjøgnun dyrnar og tekur badnið út aftur við sær. Sum ikki var
undarligt - róp kom í, tá ið barnið hvarv, og út leyp ein gamal maður, sum
tey rópaðu "Fimta". Hann fór eftir trøllinun, sum tá var farið yvir um
húsini, fekk tað aftur niðri á bakkanun og tók barnið frá tí. Men í tí sama
leyp trøllið yvir á sjógv, og varð tað tí hildið fyri at vera eitt "fjørutrøll."
Fimiti var so kallaður av tí, at hann var hin fimti maður í tí húsi, sum bar
navnið Hanus. Hann var bæði klókur og væl lærdur maður.
Nøkur ár eftir fór aftur at merkjast til eitt trøll, sum eisini kom frá sjónun.
Í fyrstani kom tað ikki, fyrr enn myrkt var, men hvørt sum tíðin longdist,
kom tað fyrr og fyrr hvørt kvøldið, og tá ið átta dagar vóru farnir, kom tað
í skýmingini. Ógvuliga øgiligt var tað at síggja - nógvur tari vóks uppi á tí,
og nógv grót dró tað uppi í sær. Fólk ræddust illa, og eftir dagssetur tordi
eingin at fara út fyri dyr. Vatn og hvat annað, ið nýtast skuldi um kvøldið,
mátti alt vera innborið, meðan dagur var. Tá ið trøllið kom, ljóðaði tað,
rætt sum tað hevði drigið tveir mylnusteinar uppi í sær, og var tað, sum
alt túnið hevði verið leyst og malið um koll undir fótunun á tí. So stórt var
hetta fjørutrøllið, at tað stóð upp um mønuna á húsunum "niðri í Húsi".
8