Enckhuyser Eyland, ið varð funnin og navngivin av hollendingum, lá
undir 65 gradum norðari breidd ella latitude, 45 míl í ein útnyrðing úr
Føroyum. Tað er týdningarmikið at nevna hana, av tí at hon ikki longur
finst.
Tað er upp til tann einstaka at avgera um tað er natúrligt, at ein sovorin
landmassi av hørðum gróti kann hava verið til og so hvørva aftur. Um
oyggin var av plantum og viksteini, so kundi tað verið, men so mátti hon
hava floti omaná, sum flotoyggjarnar í ferskvatni, samanvovin av rótum,
við eitt sindur av mold og grasi.
Íbúgvarnir siga annars um Svínoynna, at hon upprunaliga hevur verið ein
flotoyggj. Teir meta, at um ein kundi komi út á tað (flot)oynna ið ofta
sæst, og kasta stál á hana, so hevði hon sett seg. Hetta svarar til
yvirtrúnna hjá kavarum, ið leggja stál á dýrgripirnar teir finna á
havbotninum, so tey fornisku ikki skulu flyta teir, tá kavararnir fara upp
aftur.
Mong eru tey ið siga frá tílíkum flotoyggjum, og vilja vera við at tær eru
veruleiki. Men eg trúgvi hesum ikki, ei heldur nakrari yvirtrúgv (teimum
viðvíkjandi). Hevði tær ikki verið sagdar at líkjast vanligum oyggjum, so
vildi eg hildið at tær vóru ísfjøll ið eru komin rekandi úr Grønlandi. Um so
ikki er, so er tað mín fasta trúgv, at hetta er fyrigykling og sjónarvilling hjá
Djevlinum, sum í sær sjálvum er ein sannur meistari í slíkum. Tí hann
hevur ofta gykla teir fyrr í øðrum líki. Tað er kent millum manna, hvussu
Satan um nætur, tá teir eru á útróðri um veturin, hevur víst seg fyri
teimum sum ein bátur við manning og fiskireiðskapi. Hann hevur tala við
teir, givið teimum agn og sagt teimum frá góðum miðum. Teir bæði
kenna til og nýta tey mið, ið hann hevur sagt teimum frá. Um Satan kann
vísa seg í bátalíki fyri íbúgvunum, so kann hann eisini gera tað í landalíki,
kanska fyri at lokka tey vantrúnu til sín og føra tey út í vanlukku...
95