V. U. Hammershaimb
Færøsk Anthologi
København 1891
Kópakonan
Kópar eru av fyrstu tíð komnir av fólki, sum hevur sjálvt stoytt sær oman og
forkomið sær á sjónum.
Eina ferð á hvørjum ári, og tað er trettandu nátt, sleppa teir at lata seg úr
bjálvunum, og eru tá líkir øðrum menniskjum. Teir hava tá til gamans at dansa
og spæla á manna vísi á hellunum í fjøruni og inni í látrinum.
Nú gongur søgnin, at ein drongur á sunnara garði í Mikladali hevði frætt
hetta, at kóparnir komu saman trettandu nátt í einum látri stutt frá bygdini.
Hann fór tí um kvøldið har oman at forvitnast um, hvørt tað mundi vera satt
ella ikki, ið sagt var frá hesum.
Hann krógvaði seg undir einum steini frammanfyri látrinum. Eftir sólsetur
sær hann fult av kópum koma svimjandi hagar. Tá ið teir vóru komnir á land,
fóru teir úr húðunum og løgdu tær frá sær har á helluna í fjøruni, og líktust
teir nú rættuliga øðrum fólki.
Mikladalsdrongurin hevði gaman av at hyggja at hesum undan klettinum,
har hann lá fjaldur. Nú sær hann eina ta fagrastu og fríðastu gentu koma úr
einum kópahami, og honum rennur straks týður til hennara, og hann ansaði tí
væl eftir, hvar hon legði ham sín har stutt frá honum. Drongurin fer nú
loyniliga hagar, tók húðina til sín og fjaldi seg so aftur undir steininum.
Kóparnir dansaðu og stuttleikaðu sær alla náttina, men tá ið tók at lýsa av
degi, fór hvør aftur í sín ham.
Men kópagentan, sum áður var nevnd, fann ikki húð sína aftur og gekk og
sóknaðist eftir henni og fór at láta illa og gremja seg eymliga, tí at tá var náttin
umliðin og komið um sólarris. Men fyrr enn sólin reis úr havi, fekk hon tev av
húðini hjá Mikladalsdronginum og mátti tí leita til hansara eftir henni. Hon
bað hann nú so bønliga og við nýtum orðum geva sær aftur hamin, men hann
vildi ikki lurta eftir henni og fór niðan kleivina til hús, og hon mátti fylgja
honum eftir húðini, ið hann bar við sær.
24