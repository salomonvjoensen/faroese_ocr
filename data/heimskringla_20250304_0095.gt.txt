V. U. Hammershaimb
Færøsk Anthologi
København 1891
Flotoyggjar 2 - Svínoy
Tað er manna søgn, at Svínoy sum aðrar av oyggjunum var flotoy av
fyrstu tíð. Hon kom upp fyri norðan, men sást sjáldan av fólki, tí at hon
førdi sum oftast toku við sær, og var sjálv huld í mjørka. Nú skal sigast
frá, hvussu til bar, at hon varð føst oyggj.
Í bygdini Viðareiði á Viðoynni áttu menn eina súgv, men ongan gølt, og
tó varð súgvin kviðin á hvørjum ári og átti grísar. Allir undraðust mikið á
hetta, og kundu ikki fáa skil á, hvussu hetta bar til. Fólk søgdu nú, at tey
høvdu saknað hana stundum úr bygdini, men at hon tó altíð var komin
skjótt aftur.
Ein dagin fór hon kvikliga eystur ígjøgnum bygdina og yvir um eið móti
Eiðsvík. Ein kona fekk fatur á henni og bant lyklakippu upp í halan á
henni. Súgvin fór á sjógvin og svam frá landi.
Nakað eftir hetta síggja menn á Viðareiði oyggj koma undan
sunnanvert á eiðinum. Teir manna sum skjótast út bát og rógva at
oynni, og nú kundu teir bæði finna hana og lenda á henni. Tá ið súgvin
hevði borið jarn á hana, festist hon, og straks lýsti í mjørkanum, sum
hevði ligið um hana. Og har hevur hon ligið síðani.
Men teir kallaðu hana Svínoy, av tí hon var full av svínum, tá teir
komu út á hana, og svín hevði fest hana í botn, so at hon ikki var flotoy
longur. Men úti á henni var tað, at Viðareiðissúgvin hevði søkt sær
brund.
91