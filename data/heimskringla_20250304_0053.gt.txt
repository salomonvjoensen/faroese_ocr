Færøske Folkesagn og Æventyr
Jakob Jakobsen, København 1898-1901
Símun í Kirkjubø
Símun Símunarson, skýrdur Huldu-Símun ella Trølla-Símun, var abbasonur Jenis
Símunarsonar, bónda í Laðangarði í Sunnbø, sum gitin er í øðrun søgnun. Símun fekk
Kirkjubø í Streymoy í festi, kona hansara var systur Jógvans bónda Ólavssonar í Skúgvoy.
Ikki sigist hann at hava verið blíður við konuna, uttan heldur at hava farið illa við henni.
Símun var ógvuliga stórur maður á vøkstri, honum kravdi til stáku tríggjar stikkur
tvíkvølvt av vadmali. Sterkur var hann eisini og fótfimur; fram um hann tordi eingin av
húskøllunun at fara á fjalli, uttan hann vildi missa lív. Um so var, at seyðurin slapp úr
fjallgonguni, var Símun altíð fremstur av øllum.
Uppi í Kirkjubøreyni búði ein huldumaður. Hann slepti einun stórun fylgi av gráum og
svørtun seyði at ganga í haganun kjá Símuni og rak Kirkjubøseyðin burtur av tí góða
grasinum upp á tey mest grýtutu reynini, so at stór fylgi soltnaðu upp í deyðarak, meðan
hulduseyðurin var feitur.
Símun var varigur við hulduseyðin og lovaði, at fekk hann fatur á huldumanninum,
skuldi hann níva honun tað aftur.
Ein dagin, ið Símun var útrógvin, kom óført veður á hann, so tað var ikki meira enn, at
teir slitu til lands. Tá ið Símun legði at landi í sugguni, sá hann bát liggja innanfyri. Hann
kendi við tað sama huldumannin, og báðir at brigslast. Huldumaðurin heldur seg hava
javngóðan rætt til lendistøðna og hann.
"So heldur tú teg hava rætt í øðrun eisini," svarar Símun, "tú mant vera tann, ið spillir
haga mín við hasum gráa og svarta seyðafylginun, ið gongur í reyninun."
Huldumaðurin segði tá, at hansara ættarmenn høvdu nýtt hagan fyri hann, og hann
sjálvur vildi nýta hann á sama hátt.
49