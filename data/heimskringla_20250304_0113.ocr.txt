Færøske Folkesagn og Æventyr

Jakob Jakobsen, København 1898-1901

Risabrúdleypið

Hetta ævintýrið hevur eina heldur harðliga søgugongd, og kann
virka ræðandi fyri smærri børn.

Frásøgumaður var Guttormur Poulsen í Hvannasundi á Viðoynni.
Ein líknandi variantur stavar frá Peder Olsen, Fossá, Borðoy.

Eina ferð var tað ein bóndi (tilskilað er, at tað skuldi vera í Noreg),
hann átti ein son, sum æt Tóri, og so átti hann trý hundrað seyðir
gangandi í dalinun.

Ein dagin sendi hin gamli son sin út til at hyggja eftir seyðinun. Tá
ið Tóri kom í dalin, legðist mjørkin so tjúkkur, at hann viltist. Tá ið
mjørkin tók at fleyra í, hitti hann eina frálíka vakra gentu, hann
kysti hana, hon var so søt, at "av vørrun vætti vin”, og hann fekk
sterkt yndi til hennara. So tjúknaði mjørkin aftur, hann køvdi
rættuliga av, og so misti Tóri gentuna burtur.

Tá ið tynti í aftur, sá hann ein stóran risa koma gangandi ímóti
sær (sagt er, at risarnir skuldu kunna gera mjørka og taka hann
burtur aftur eisini).

Risin spurdi hann, um hann onga gentu hevði hitt her í dalinun.

Jú, tað hevði hann.

“Fjør mitt: tað var dóttir min.”

”Nei, tað ber ikki til,” segði drongurin, “hon var vakrari enn so, ein
slíkur skeggjatussi sum tú kann ikki vera pápi at henni, mætari
maður má tað vera.”

“Fjør mítt: vilt tú ikki hava hana til konu?” spurdi risin.

"Jú, tað vil eg fegin,” segði drongurin.

Ja, so vildi hann fara aftur í helli sitt at gera til brúdleyps, segði
risin og bað drongin fara heim og bjóða so miklum fólki, sum hann
vildi, í brúdleypið. Um hann so beyð trýhundrað, var tað sær líka
kært, men Nornagesti og hundi hansara Hálvahala (ella Snata)
skuldi hann ikki á nakran hátt dirva seg til at bjóða.

109
