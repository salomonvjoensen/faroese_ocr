V. U. Hammershaimb
Færøsk Anthologi
København 1891
Nykur
Nykurin býr í vøtnum, á botninum niðri í dýpinum hevur hann
sítt tilhald, men haðan fer hann ofta á land, og honum er ikki
gott at møta.
Stundum er hann líkur einum vøkrum lítlum hesti, sum tykist
at vera góður og spakur, og harvið lokkar hann fólk at nærkast
til sín at klappa honum og strúka honum eftir baki. Men tá tey
koma at nerta við halan, verða tey áføst við hann, og tá sleppur
hann ongum, men dregur tey við sær til botns í vatninum.
Stundum møtir hann fólki í manslíki sum ein prúður unglingi
at lokka gentur við sær og lovar teimum gleði og gaman í síni
høll, um tær vilja fylgja honum eftir. Men fáa tær illgruna um,
hvør hann er, sum tær eru við at geva seg burtur til, so at tær
fáa nevnt hann við rætta navni: "nykur", missir hann maktina
yvir tær og má sleppa teimum og fara einsumallur í vatn sítt.
Tað er sagt, at nykurin kann líkaleiðis umskapa seg líkan
øllum ferføttum djórum, uttan stikulin av veðra- ella
veðurlambshorni skal hann ikki kunna skapa á seg. Men rossi
er hann líkur, tá ið hann ikki hevur broytt ham sín, og tað
hevur borið monnum til at fáa vald yvir hann við at rista kross
á baki á honum, og hava teir tá havt hann til at draga við
halanum stórt grót oman úr fjøllum til gerðisgarðar ella hús,
sum enn sæst í Húsavík í Sandoy og á Eiði í Eysturoy, og tað
stóra grótið, ið har er saman komið, ber vitni um, hvussu
sterkur hann er.
Á Takmýrum í Sandoy liggur ein stórur klettur, sum teir vildu
hava hann at draga til Húsavíkar, men har slitnaði halin, og
steinurin stendur har. Ein partur av nykarhalanum, sum var
áfastur við steinin, er sjónligur á honum enn.
36