Hann tók hana nú til sín og livdu tey væl hvørt hjá øðrum sum onnur hjún.
Men altíð mátti hann vera varur um ikki at lata hana sleppa at húðini. Hann
goymdi hana tí í kistuni, læsti ramliga fyri og gekk samt við lyklinum á sær.
Ein dagin var hann útrógvin, og sum hann sat har úti á havinum og dró ein
fisk, kom hondin at bera við beltið, har lykilin var vanur at hanga. Tá varð
honum dátt við, tí at hann ansaði nú fyrstani eftir, at lykilin var gloymdur eftir,
og hann rópaði við sorg og sút:
"Í dag verði eg konuleysur!"
Allir drógu upp og settust við árar at rógva sum skjótast heim aftur.
Tá ið Mikladalsmaðurin kom inn til sín, sær hann, at konan var horvin, men
børnini, tey áttu saman, sótu kvirr eftir. Fyri at onki skuldi verða teimum at
meini, meðani tey vóru einsumøll inni, hevði hon slókt eldin á grúgvuni, goymt
knívar og alt hvast undir lási.
Tá ið hon hetta hevði gjørt, var hon lopin oman til strandar, farin í húðina og
hevði kastað sær í sjógvin.
Hon hevði funnið lykilin, tá ið maðurin var farin til útróðrar, læsti upp
kistuna og sá har hamin liggja og kundi ikki stýra sær longur. Haðani er
orðtakið komið:
"Kann ikki ráða sær heldur enn kópur, tá ið hann sær húðina."
Í tí sama hon leypst á sjógvin, kom brimilin, sum áður hevði lagt saman ástir
við hana, upp við liðina hjá henni, og svumu nú tey bæði haðani. Øll hesi árini
hevði hann ligið har og bíða eftir opnu síni.
Tá ið børnini, hon átti með Mikladalsmanninum, komu oman í fjøruna, sást
kópur standa fyri landi og hyggja at teimum, og allir hugsaðu, at tað mundi
vera hon móðir teirra.
Soleiðis lupu mong ár fram eftir, at onki er at siga frá bóndanum á sunnara
garði ella børnunum við kópakonuni.
Men so varð eina ferðina, at Mikladalsmenn ætlaðu sær á látur at sláa
kobbar. Náttina frammanundan kom kópakonan í dreymum fyri bóndan og
sigur við hann, at um so varð, at hann fór á látur við hinum, tá skuldi hann
vita, at ikki máttu teir drepa brimilin, ið stóð frammanfyri látrinum, tí at hann
var maki hennara. Og tveimum kobbahvølpum, sum lógu innast í látrinum,
máttu teir eira, tí at tað vóru synir teirra, og segði hon honum frá, hvussu teir
vóru litaðir.
25