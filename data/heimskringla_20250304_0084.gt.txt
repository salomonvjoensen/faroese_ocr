Eina kúgv gav harri Klæmint honum í løn aftur fyri hjálpina, og síðan hevði hann frið.
Saksaparturin og kletturin
Víða hvar í oyggjunum var Guttormur navngitin, og tá ið okkurt var, sum tað ikki átti at
vera, var boð sent eftir Múlabóndanum.
Á Skælingi doyðu neytini sum flugur hjá bóndanum. Boð var sent eftir Guttormi. Hann
kom, breyt básin upp og fann ein saksapart niðri í. Nú fann hann tað, hann vildi finna,
helt hann, nú mundi fara at vera betur. Eftir tað doyði ikki hjá bóndanum.
Á vegnum heim aftur kom Guttormur til Ytra Skála. Skálabóndin spurdi hann um ein
stein, ið stóð í hoygarðinum og var honum til bága: Um hann skuldi spreingja steinin.
Guttormur helt, at best var, um hann læt vera.
Gjøgnum trý festi stóð steinurin í friði, og einki varð gjørt við hann, fyrr enn fjórði
bóndin kom. Hann boraði hol í hann og royndi at spreingja hann. Men bara ein flís fór
av. Bóndin legðist sjúkur bæði á sál og likam og kom aldrig aftur fyri seg. Blágrýtisgrót er
í steininum.
Hanin og tólvalnastokkurin
Tá í tíðini samlaðust menn víðan úr oyggjunum, bæði sunnanmenn og norðanmenn, til
handils í Havn. Fugloyingar og Sunnbingar sluppu fram um allar, tí teir høvdu longsta
vegin.
Menn komust tá at vera væl kunnigir hvør við annan og høvdu mangt til gamans,
meðan teir lógu í Havn og bíðaðu eftir førninginum.
Eitt árið sum teir vóru samansamlaðir, lovaði Guttormur í Múla at gera eina treyt og
vildi hava hinar til at leggja nakað undir (lova sær afturfyri). Hann skuldu fáa ein hana til
at bera ein tólvalnastokk. Hinir hildu hetta vera ómøguligt og løgdu undir. Men bilsnir
vóru teir, tá ið teir sóu hanan koma við tólvalnastokki hangandi á heglunum.
Ein framsíggin maður, ið inn kemur, spyr, hví teir læa so. Teir spyja, um hann ikki sær
hanan, ið fer við stokkinum berandi. Maðurin sigur:
80