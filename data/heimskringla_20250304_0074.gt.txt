Færøske Folkesagn og Æventyr
Jakob Jakobsen, København 1898-1901
Vættrarnar á Skála
Eitt sornhús brendi av hjá einum bónda á Ytra Skála í Eysturoy. Stutt eftir henda
tilburð droymdi konan eina nátt, at vættur kom til hennara og segði, at um
sornhúsið ikki varð uppafturbygt, komu allar vættrarnar at doyggja í kulda.
Sornhússprekini kundu tey finna yviri á Lignesi, innanfyri Sølmundarfjørð, hagar vóru
tey rikin.
Konan varaði nú mannin um, at hann skuldi gera sornhúsið upp aftur, og segði
honum frá dreymi sínum. Men bóndin lurtaði ikki eftir henni.
Aðra ferð droymir konan hetta, at vætturin kemur til hennara og sigur tað sama
sum fyrru ferð.
Hon varar uppaftur bóndan við. Hann fer yvir á Lignes og finnur sprekini har,
soleiðis sum vætturin hevur sagt. Men síðan hugsar hann einki meira um hetta.
Triðju ferð kemur vætturin fyri konuna í dreymi, og er nú ógvuliga ruskut. Hon
sigur tað sama, sum hon hevur sagt hinar báðar ferðirnar, og leggur til, at hetta er
seinasta ferðin, at hon kemur, og verður ikki sornhúsið bygt aftur, skal altíð elsta
soni á hesum breygi bagga okkurt. Konan varar nú mann sín so mikið við, men
ikki varð sornhúsið afturbygt.
So gekk, sum vætturin hevði lovað. Elsta soni, ið borin varð til garðin, bilaði vit
so aldeilis, at hann kundi ikki festa, og næstelsti sonur fekk garðin. Elsti sonur
hansara baggaði eisini vit, so hann kundi heldur ikki festa garðin, men hin næstelsti
festi.
Tá komið var í triðja lið, bygdi bóndin sornhúsið aftur, í sama sinni sum hann
giftist, og tá kom hin sami vætturin í dreymi fyri konuna og lovaði, at fyrsti sonur,
sum hon føddi, skuldi verða vitugur og fáa garðin í festi. Og so varð.
70