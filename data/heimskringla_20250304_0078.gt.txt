Bøkurnar á sjónum
Frásøgn er um, hvussu hann fekk sín stóra vísdóm.
Prestur í Ónagerði lá í andaleypi og beyð, at allar bøkur
hansara skuldu koyrast á sjógvin við tað sama. Arbeiðskonan
fór oman á kneysin við bókunum og blakaði tær á sjógvin.
Tá lá Guttormur fyri helluni og fiskaði. Hann fekk bøkurnar
upp úr sjónum, førdi tær heim og hevði tær síðan at lesa í.
Guttormur og huldufólkið
Guttormur tók ofta hulduseyð og hulduneyt, sum gingu í
Múlahaganum, og samdist tí illa við huldufólkið.
Eina ferð hevði hann tikið eitt grátt lamb í Krossdali
(ímillum Múla of Fossáar innast í Múlahaganum). Hann settist
at fletta og tumma lambið alt fyri eitt. Sum hann sat og opaði
- huldulamb var - hoyrdi hann fólk fyri durunum. Hann kvikaði
sær at fáa loyst barkan. Svartur hundur kom inn, Guttormur tók
og kastaði honum mørin, og hundurin avstað við hesum. Tá
hoyrdist rin og hvin til hundin uttanfyri. Huldumenn høvdu
sent hann inn at bíta Guttorm, og nú bukaðu teir hann.
Eina aðra ferð tók Guttormur huldukvígu í haga sínum og
risti kross yvir hana. Hann visti, at huldumaður vildi koma um
náttina til at hevna fyri kvíguna og segði tí við húsfólkið,
at eingin mátti ganga um dyrnar eftir tað, at hann var
lagstur. So setti hann vagl í dyrnar ímillum úthurðina og
innhurðina og hønu uppá vaglið.
Um náttina kom huldumaður at hevna, slapp at hønuni og drap
hana, men ikki longur - tí tá hevði hann dripið lív og fekk
einki meira gjørt.
Ein dagin, sum Guttormur var lagstur uppi í Múlafjøllum,
komu huldumenn tysjandi til hansara, togaðu í hann og vildu
føra hann burtur við sær - men fingu hann ikki av fetinum.
Teir lótu hann úr - klæðini sótu rangvørg uppi á honum - men
tá ið teir skuldu lata hann í aftur, vendist alt og var
rangvørgt við tað sama. So góvust teir.
Gomul søgn er, at, situr eitt og annað plaggið av búnaðinum
rangvørgt uppi á einum, so bítur gandur ikki á. Tí hevur tað
verið siður, at hvør, ið úti var staddur, hevði hosu, vøtt og
tílíkt rangvørgt.
74