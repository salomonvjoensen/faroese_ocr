Bárður var tí heima eftir, men hinir fóru, væl fyri dag, út í høvdan. Teir
síggja oksarnar, men hin grái, sum fyrr hevði altíð verið so deyðspakur,
var henda morgunin so styggur, at teir fingu ikki hendur á hann fyrr enn
um kvøldið. Tá bundu teir hann og fóru til báts við honum.
Tá ið teir høvdu lagt frá landi, sá Símun ein tóman bát at koma
gjøgnum Høvdasund og stevna beint á bát sín. Flýggja undan kundi
Símun ikki, tí at hin báturin var nærri landinum. Hann legði tí uttan dvøl
at bátinum, men formaðurin sprakk straks inn í Kirkjubøbátin. Hesin
formaðurin var eingin annar enn huldumaðurin, sum Símun hevði vunnið
sigur av áður. Hann treiv straks um oksan at fáa hann inn á sín bát, men
Símun sprakk nú upp av bekkinum, og báðir fóru at takast. Símun feldi
huldumannin niður í skutin og segði við bátmennirnar:
"Fái mær hasa, undir bandinum stendur!"
"Hvørja?" spurdu teir.
"Øksina," svaraði Símun, og nú ið hetta orðið var sagt, fór
huldumaðurin at brótast ov vinna seg upp aftur, og fekk bæði Símun og
oksan inn í sín bát, báðar bundnar.
Kirkjubøbáturin sorlaðist sundur, og mennirnir doyðu. Tó kom ein sum
nevndist Tórbergur, rekandi á sprekunum í sugguna við Kirkjubø, og
hann hevur fortalt tilgangin.
Huldumaðurin sigldi nú suður eftir fram við Skúvoy. Jón Ísaksson var
um tað sama bilið burturi í haga og sá nú, hvar huldumaðurin róði suður
við Símuni. Hann fór út á egg og blakaði haðani eina fliðu oman í
sjógvin. Hann fór heim til húsa og segði:
"Í kvøld er Kirkjubøur høvuðleysur."
Í trý samdøgur lá huldubáturin har í Bergsíðu, tí ikki kundu teir rógva
framm um fliðuna, ið Jón Ísaksson hevði kastað fyri teim. Fjórða dagin á
morgni sendi hann son sín út á egg við einum slíðrum og bað hann
kasta teir út av eggini, so teir komu í sjógvin, og tá slapp báturin.
Huldumaðurin hevði nú Símun við sær upp í Fróðbíðarkamb, hvar
bústaður hansara var.
Eitt skip kom inn í Havn (Tórshavn). Formaðurin á tí fann einkju
Símunar og spurdi hana, hvørt hon hevði vilja fingið mannin aftur, um
hon kundi. Men hon helt, at illur hevði hann verið við seg fyrr, hann
mundi ikki fara at verða betri nú, og tí var best sum var.
58