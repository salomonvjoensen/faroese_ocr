Høvuðsmaðurin hjá huldufólkunum var annars ikki illur við Símun, nú
hann hevði fingið vald yvir honum. Harímóti fóru hinir huldumennirnir
alltíð illa við honum, tá høvuðsmaðurin ikki var nærstaddur hjá teimum.
Hvar Símun hevði herbergi at liggja í, har hongdu teir vásklæði,
rennvátar spjarrar og annað honum til meins.
Hvørt kvøld slapp Símun einsumallur út, og tá hevði hann oftast fyri sið
at leggjast á knæ og hyggja at mánanum. Hin forneski høvuðsmaðurin
sá hann eitt kvøldið liggja so og gráta. Hann gekk tá til hann at ugga
hann við, at hinir hereftir ikki skuldu gera honum ilt - hann hevði at teim,
men einki bataði Símuni.
Ein dagin vóru Fróðbøingar á fjalli at reka heystskurðin í rætt. Tá ið
seyðurin var bundin og borin til húsa, dvøldist ein av monnunum eftir á
rættini. Hann sær mann koma og stevna beint á rættina og helt hann tí
vilja finna seg; kennur hann nú, at tað var fyrri bóndin í Kirkjubø.
Símun heilsar honum og spyr, hvussu til stendur í Kirkjubø, um einkja
Símunar var aftur gift og annað tílíkt.
Fróðbøingurin sigur satt frá øllum, og spyr hann tá Símun, um hann
ikki hevði hug at sleppa heim aftur til Kirkjubøar, og hvussu hann nó
tóktist at liva.
Símun svarar, at hann hvørki vildi ei kundi sleppa heim frá teim, hann
var hjá. Men illa segðist hann liva hjá teimum, og bað mannin leggja sær
ráð, at hann kundi hjálpast betri ímóti teim, at teir ikki skuldu fara so illa
við sær.
Lítið helt Fróðbøingurin seg kunna hjálpa honum at bøta um viðurskifti
hans. Tó fekk hann Símuni ein lítlan mudd (lítil knívur), bað hann hava
hann hjá sær og brúka hann, tá ið neyðugt gjørdist.
Sum teir nú standa har og tosa, síggja teir tveir menn koma eftir
Símuni, men hann ræðist nú ikki longur og fer beint ímóti
huldumonnunum, tekur muddin og stingur hann í ennið á øðrum, so
hann fell deyður til jarðar. Hin flýddi.
Fróðbøingurin fann Símun í haganum tvær ferðir eftir hetta, og nú
segðist Símun liva betur, tí hann hevði vald yvir teimum, so hann hevði
lært teir siðir og hógv. Nú tordu teir ikki longur gera sær ilt.
59