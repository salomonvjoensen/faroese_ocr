Færøske Folkesagn og Æventyr
Jakob Jakobsen, København 1898-1901
Trøllahellið í Lítlu Dímun
Hvalbingar vóru vanir áður at søkja oynna Lítlu Dímun til at sláa kobbar,
men løgdu tað av umsíðir, tí hvørja ferð teir vóru har, hvarv ein maður frá
teimum.
Ein góðveðursdag um heystið í slóttri, sum menn stóðu og tosaðu úti á
bønum, helt prestur við teir, hví teir royndu ongantíð at fara aftur at
fanga kobbar. Teir svaraðu, at teir høvdu givið tað yvir, tí hvørja ferð teir
vóru á látrinum, hvarv ein maður frá teimum. Prestur segði tá, at um teir
vildu fara, skuldi hann koma við teimum.
So góvu teir seg undir ferðina og komu undir Lítlu Dímun. Sjálvur triði fer
prestur niðan av látrinum til hellið og kemur at einum durum sum lykil
stendur í. Hann læsir upp - har situr eitt gamalt við eldin og er so rísut og
illpjøskut. Konufólkaskapilsi hevur tað, og øska rýkur av tí, sum tað tíggjar
sær. Prestur grípur niður í fikkuna - vanlukkutíð! Nú er eingin bók.
Teir aftur at bátinum. Prestur biður bátmenninar skunda sær heim í
Leirar eftir bókini. Teir undir árar, hattleysir og klútaleysir.
Tá ið teir koma aftur, stendur prestur fyri teimum og biður hinar báðar
koma við sær aftur niðan í helli. Teir ganga inn sama veg sum fyrr. Prestur
letur einar aðrar dyr upp og sær tveir menn, ógvuliga illfrínutar og
trøllsligar á at líta. Eitt fólk situr á gólvinum í bondum. Tað hevur snjóhvítt
hár og skegg, apar seg og gløir upp á teir, ið inn koma.
Prestur spyr teir heidnu, um eingin av sóknarfólki hansara er her. Teir
siga nei. Hann høttar at teimum við bókini og biður teir siga satt. Tá ganga
teir við, at teir hava dripið menninar, ið horvnir eru. Bert hatta á gólvinum
er eftir, siga teir.
Prestur heldur við fylgisneytar sínar, at tað batar einki at taka mannin
aftur. Tað gamla tveitir seg fyri dyrnar og roynir at forða teimum
útgonguna, men prestur sipar til hennara við fótinum. Hann biður
fylgisneytarnar ganga út undan, sjálvur skal hann koma aftastur.
65