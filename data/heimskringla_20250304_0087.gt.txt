Annarhvør Guttormur
Av teimum, ið eftir gamla Guttorms tíð hava verið bornir til garðin í
Múla, hevur annarhvør itið Guttormur og annarhvør Jóanis. Sagt er,
at altíð skuldi onkur vera av gamla Guttorms slagi, sum hevði nakað
fram um onnur fólk, og so hevur verið.
Gandaður at halda messu
Sonarsonur gamla Guttorms, ið æt Guttormur eftir honum og var
bóndi á Múla, breðgaði nógv til abba sín.
Um hann er frásøgn. - Tað var ein sunnudag, at prestur í
Ónagerði vildi ikki halda messu, tí Hvannasundsmenn og Múlamenn
kundu ikki koma til Viðareiðis fyri óveðri. Næsta leygardag var gott
veður, og Hvannasundsmenn og Múlamenn fóru til messu, men tá
var prestur ferðarbúgvin (ætlaði sær at ferðast um gjaldið), og
mennirnir vóru tí at fara burtur aftur. Guttormur Múlabóndi og
Ólavur í Hvannasundi gingu tá inn í Hvannasund. Báðir søgdust at
duga meira enn at mata seg. Áðrenn teir skiltust, hoyrdu fólk
Guttorm siga:
"Sketta tú fyri eystan! Eg skal sketta hinumegin."
Øll vikan gekk, og fagurt veður var, men ikki slapst burtur hjá
presti fyri brimi. So kom leygardagur, og prestur hugsaði um
ferðina. Bátur var hvørjumegin á eiðinum. Fólkið gekk og válaði og
hugdi eftir, stundum fyri eystan og stundum fyri vestan. Ofta sýntist
kyrt, men best sum prestur kom og vildi fara, so var brim, og einki
batti.
Við tí skili varð prestur at vera heima og halda messu. So fingu
Guttormur og Ólavur teirra vilja fram, og síðan slapp prestur avstað,
tá ið hann vildi.
83