V. U. Hammershaimb
Antiquarisk Tidsskrift
udgivet af
Det Kongelige Nordiske Oldtids-Selskab
1849-1851
Gásadalsmaðurin í huldubátinum
Gásadals bygd liggur so illa fyri sjónum, at teir kunnu ikki hava bátar
standandi har um veturin. Har er bratt niður fyri, og umpass fimtan
favnar hátt. Umframt tað eru Gásadalsmenn ov fáir at manna stóran bát
út á hav, og hava tí, áður sum nú, havt bátar í felag við teir í Bø, og verið
vanir at rógva út við teimum.
Ein maður úr Gásadali fór eina nátt heimanífrá, eystur á Akranes, hvar
Bíggjarmenn skuldu leggja at landi og taka hann inn í bátin. Tá ið hann
kom eystur um Skarðsá, sá hann bát rógva inn at Akranesi. Hann vildi 
ikki, at teir skuldu dvøljast leingi eftir sær, og tók tí at renna hart oman til
teirra. Hann sær nú, at sjey menn vóru á báti, og at sessur stóð leysur 
fyri honum á einum bekki. Tó tekti hann ikki mennirnar, tí at dimmið var 
ikki meira enn um at fara at lætta á. Hann kundi ikki gruna nakað ilt og
tókti, at alt var sum tað átti at vera. Hann var kvikur at springa inn í bátin,
og teir løgdu straks frá landi.
Gásadalsmaðurin settist á bekkin, ið hann var vanur at sita á, men nú
hann hyggur um seg, kennir hann ongan mann í bátinum. Hann veit nú
gjølla, at tað eru huldumenn hann er komin ímillum. Tó roynir hann at 
lata teir ikki kenna ótta á sær, men rør dugliga sum hinir.
Teir fara norður um oynna út á Ravnamúla, tað miðið, sum vágamenn
plaga at rógva út á. Huldumennirnir egndu og kastaðu niður.
Gásadalsmaðurin sat stillur og tagdi, tí snørið hevði hann borið við sær 
út úr dali, men onglarnir hingu eftir í Bø, og einki átti hann agnið.
Formaðurin spyr hann nú, hví hann kastar ikki niður. Hann svarar:
"Tí at eingin er krókurin og eingin bitin".
10