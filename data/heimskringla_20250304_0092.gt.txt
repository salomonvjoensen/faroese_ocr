Fyri norðan dalin stendur ein stórur steinur, sum kallast "Brynjumanna
borð", og tað er søgn, at hann hevur fingið navn av tí, at
norðanmenninir hildu sigursveitslu har, tá ið sunnanmenninir flýddu.
Omaná hesum klettinum liggur ein steinur, sum norðanmenninir høvdu
til hav. Hann, ið ikki var mentur at hevja steinin upp frá undirlaginum,
slapp ikki við hinum í bardagan.
Árið eftir komu sunnanmenninir aftur at hevna henda ósigur, teir
høvdu haft. Tá stóð stríðið í dalinum við bygdina í Kollafirði, og nú fingu
sunnanmenn sigur. Teir høvdu fingið bóndan í Akrabirgi og synir hansara
at vera oddamenn og ganga fremstir í bardaganum.
Tvey víkingaskip, sum høvdu verið fyri sunnan, høvdu teir fingið at
hjálpa sær, og tey vóru komin norður at herja og ræna víða hvar í
bygdunum fyri norðan. Tí sluppu mangir av norðanmonnunum ikki
heiman, av tí teir tordu ikki lata konufólkið vera einsumalt heima, meðan
hesum hernaðinum var at kvíða fyri.
So bar til hesa ferðina, at sunnanmenn vunnu sigur av hinum
partinum og drupu nógv fólk. Bispurin mátti flýggja undan og slapp
heilbjargin til Kirkjubøar á bispasetrið. Men sunnanmenninir vildu ikki
skiljast sundur, fyrr enn teir høvdu fingið bispin dripnan, og fóru tí eftir
honum. Tó tordi eingin at bróta dyr at fara inn at leggja hendur á hann,
tí allir bóru teir ótta fyri at verða settir í bann av pávanum, og tí fingu
teir bóndan í Akrabirgi, sum var heiðin, at drepa hann. Hann stóð úti og
rópaði inn í stovuna:
"Er hin rodni Mús við hús?"
Bispurin svarar:
"Nú situr Mús at kvøldmáltíð víð borði,
hann firraðist ei fyri mætari manni í norðri,
men viti tú Belsmaðurin reiði,
at Mús vil matnáðir eiga!"
Bispurin fór tá upp frá borði, læt seg í bispabúnaðin og slapp upp á
kirkjumúrin við øksi í hendi at verja seg við har.
88