"Tað er sjálvandi," svarar maðuirin, "men eg veit ikki, hvussu eg skal fáa hana til tín."

"Fjør mítt! send hana í ánna við hosunum í kvøld, eg skal vera fyri henni."

So varð. Um kvøldið letur maðurin seg úr, flýggjar gentuni hosurnar og biður hana
fara í ánna at vaska tær. Hon so ger, men komin at ánni, veit hon av ongun, fyrr enn ein
fuglur kemur, leggur veingirnar tvørtur um hana og fer við henni. Nakað burtur frá
skapast hann um - nú er tað risin.

"Skal eg bera teg ella draga teg?" spyr hann hana.

Hon sigur sum systurin og biður hann draga seg. Tá ið hann kemur heim, leggur hann
hana tvørtur um gáttina, brýtur hana av í rygginun og kastar hana aftur um
hurðarbak.

Nú líður ein tíð aftur, so kemur slótturin fyri. Ein dagin, sum maðurin er farin út at
sláa hoyggj, kemur risin triðju ferð og sigur við hann:

"Tú stendur og slært einsamallur í morgun, fjør mítt!"

"Hann verður mangt at gera, ið ongan eigur sonin," svarar maðurin.

"Fjør mítt, vilt tú geva mær lítlu Giljonnu tína" - tað var yngsta dóttirin - "so skalt tú
fáa ein líggja, sum sjálvur dugir at sláa,” sigur risin.

"Tað er sjálvandi." sigur maðurin, "men hvussu skal eg fáa hana til tín?”

"Send hana í ánna eftir vatni, tá ið fuglur er avflogin!" sigur risin.

Tá ið hon kemur at ánni, stendur risin fyri henni og tekur hana.

"Skal eg bera teg ella draga teg?" spyr hann.

"Ber meg!" sigur hon, og har valdi hon klókari enn hinar báðar systirarnar.

Risin fór heim við henni og honum líktist so ónatúrliga væl á hana, at hann fríggjaði
við tað sama.

Um dagarnar var hann burtur, og tá skuldi hon sópa og halda reint í øllun stovunun
uttan í einun kamari, sum hann hevði forboðið henni at fara inn í. Men hon var so
altráin eftir at vita, hvat ið har kundi vera inni, at hon kundi ikki stýra sær, fór inn og sá
báðar systrar sínar liggja attanfyri hurðina. Tær bragdaðu enn. Tvær krukkur hingu á
bróstinun, hon drap fingurin niður í aðra og misti hann, drap so attur niður í hina
krukkuna og fekk fingurin aftur. Okkurt hissini slag mundi tað vera, ið har var Í,
hugsaði hon: tá ið tað gjørdi so mikið, skuldi ein ikki taka fyri, at tað kundi hjálpt til at
fáa lív attur í systrarnar. Men einki tordi hon at gera tann dagin.

Um kvøldið kemur risin heim.

115
