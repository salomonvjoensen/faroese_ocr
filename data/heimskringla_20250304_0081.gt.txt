Guttormur og Barbara við Kvíggjá
Gandakellingin Barbara við Kvíggjá í Sunnbø hevði frætt, hvussu væl Guttormur
"kundi", og fór norður eina ferð til at royna seg ímóti honum.
Tá ið hon kom, var Guttormur útrógvin við sonum sínum. Hon settist at bryggja
og blanda, floytti fliðuskeljar oman eftir ánni (Matará í Múla) og segði, at, so
nógvar skeljar sum sukku, so nógvir bátar skuldu ganga burtur.
Slíkt illveður gjørdi hon og østi so sjógvin upp, at tað var ikki meira enn, at
Guttormur og synir hansara slitu til lands. Sum teir róðu suður eftir - glaðustrok
var - rópaði ein sonurin:
"Eldur er í sjónum! Hvat er hetta?"
"Eg veit hvat tað er," svaraði Guttormur, "rógvið bara! Tað er ikki tídligt heima."
Tá ið hann kom beint áraka Múlahúsini, sá hann Barbaru sita undir húsinum
"niðri á fløtti" við útslignum hári. Teir sluppu ikki á lendingina í Múla, men settu
upp í Krossdali, tveir fjórðingar sunnanfyri, og gingu so heim til hús.
Teir hittu Barbaru inni, eingin físti nakað - har lá øskukalt, tá ið teir komu.
Guttormur læt ein vaðstein upp í annan vøtt sín og sló hana tvørtur um nasarnar,
so hon bløddi. Tá minkaði megi hennara. So skar hann hárið av henni. Tá misti
hon alla kraftina.
So setti hann hana inn í eina baðstovu og kyndi upp eitt bryggjubál. Har sat
hon føst inni, til hon var næstan stokt - hon slapp ikki av fetinum fyrr enn
Guttormur vildi.
So rak hann hana út, bað hana fara upp á takið og leggja sær skýggjan aftur
yvir ljóðaran, tí tað var so kalt inni. So setti hann hana fasta uppi á mønuni og
gandaði ódn á hana av landnyrðingi norðan við kavaroki. Tá helt hann við hana,
at nú skuldi hon fáa at síggja, at tað var bæði heitt og kalt í Múla.
Mestur deyð í kulda fór Barbara avstað til gongu inn í Sund (Hvannasund)
morgunin eftir. Tá ið hon kom at Fossá, slapp hon ikki um ánna, men gekk niðan
við at Fossdali. Uppi í djúpu kvíggj (lítil dalur uppi undir fjallinum) slapp hon
tvørtur um.
77