V. U. Hammershaimb
Færøsk Anthologi
København 1891
Sita á kjørbreyt
Vilt tú verða ríkur, skalt tú ganga gomlu trettandu nátt út at sita á
kjørbreyt, hvar fýra vegir ganga á kross, og ein av teim skal liggja
at kirkjuni.
Tú skalt taka grátt kálvskinn og hvassa øksi, leggja skinnið undir
teg á breytina, so at halin á skinninum er vendur ímóti kirkjugøtuni,
men andlit títt skal venda burtur frá henni. Tú skalt tá setast at
brýna øksina, og hvat verður talað til tín, skalt tú ikki siga annað
enn:
"Eg kvøki, eg kvøki", og hvussu leikar um báðar liðir á tær, skalt tú
ikki líta upp úr, uttan stara fast niður í øksina, tí annars verður ilt av
tær.
Fram ímóti miðnátt koma trøllini tysjandi úr øllum ættum,
dragsandi gull og dýrar gripir, sum tey laða uttan um teg í stórum
dungum og sýna tær, at royna at fáa teg at kveita upp undan. So
fara tey at tala til tín, at skelkja og gálva og havast við allar
atburðir. Men hava tey ikki enn fingið teg at hyggja upp úr ella
svara teimum aftur, so tríva tey um halan á kálvskinninum, og fara
at draga tað burtur. Tá ræður um at vera heppin og við øksini høgga
halan av aftanfyri bak, tó so at einki skarð kemur í øksina. Lukkast
hetta, tá ert tú eydnumaður; tí tá hvørva trøllini hvørt í sína ætt, og
tú ognast alt gullið og dýrgripirnar. Men annars fáa tey makt yvir
tær, og tú kemur tá ikki aftur heilur frá hesari ferð.
85