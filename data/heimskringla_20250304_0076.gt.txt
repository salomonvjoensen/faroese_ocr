Vættrarnir lønaðu henni fyri vælgerning. Ikki var trot á
mjólkini hon fekk undan kúnum, so leingi vættrarnir vóru
staddir í stórafjósi. Eingin sjúka kom at neytunum og
seyðinum, meðan teir vardu tey. Ikki gjørdist neytakonum
neyðugt at sita úti í fjósi um nætur, um so var, at ein kúgv
var væntandi at kálva. Kálvaði hon tá á nátt, lá kálvur ikki í
flóri um morgunin, tó at eingin var staddur hjá, men tá
fjóskonan kom, stóð kálvurin á básinum bundin við silkibandi
undir bøginum á kúnni, so at hon kundi sleikja hann. Gentan,
sum kom út í fjós at ambæta kúnum, mátti tá straks loysa
kálvin úr silkibandinum og leggja tað á bitan, og haðani tóku
vættrarnir tað so aftur til sín.
Marjun var tí góð við vættrarnar, sum gjørdu henni so mikið
gagn, og hon legði elsta syninum títt og ofta dýrt við, at tað
skuldi hann vita, at tá hann tók við garðinum sum bóndi eftir
henni, at vættrum var gott at hýsa, og teimum skuldi hann
altíð geva innivist, og tók hann stórafjós av og breyt niður,
mundi tað verða honum og øðrum til meina.
Marjun doyði, og sonurin, sum nú varð bóndi í Øravík, legði
ikki lag í, hvat mamman hevði varað hann við, og breyt
stórafjós niður. Men tá flýddu vættrarnir, bóðu ilt yvir hann
og alt skyldfólk hansara, sum í Øravík var - bráðan bana
skuldu tey øll fáa.
Sama dagin ið hetta barst til, kom maður gangandi úr Vági
norður eftir oy. Tá ið hann kom á Mannaskarð, møtti hann eini
pinkulítlari konu, sum kom oman av skarðinum, leiðandi tvey
evurlítil smábørn, hvørt við sína hond, og triðja hevði hon á
bakinum. Í tí hann fór um tey, hoyrdi hann hesa konuna siga:
"Hevnt skal verða, at vit máttum flýggja".
Og hevnt varð. Eitt kvøld ið teir tríggir brøðurnir fóru út
at dyrgja suður við landið har á firðinum, breyt flesin undir
Tjaldarvíkshólmi á teir og hvøldi bátin, so teir gingu allir
burtur, á bátinum vóru.
Marjun átti eisini tríggjar døtur, sum vóru í Øravík. Tær
doyðu stutt eftir av eini drepandi landfarsótt, ið gekk har í
bygdini.
Alt hetta var hevnd frá vættrunum, sum flýddu úr Øravík.
72