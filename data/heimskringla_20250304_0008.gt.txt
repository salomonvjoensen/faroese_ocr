"Tú skalt fáa frið og fanans náðir," rópar Tummas til hansara og loypur so á
hann við homlubandinum. Síðan fóru báðir teirra veg heim aftur til Gásadals.
Huldukonan í songini.
Tummas var ógvuliga væl kendur við eina huldukonu, sum var von at ganga til
hansara um næturnar.
Eina nátt, sum hon liggur fremri í songini hjá honum og ektakonan ovari,
tekur henda kristna fram og følir eina kalda hond. Hon hvøkkur við og spyr
mann sín, hvat ið hatta er. Men hann dylur fyri huldukonuni og sigur, at hann
hevur havt hondina omanfyri høvdið á sær, so hon er stirnað. Síðan fórst hon
ikki meira um hetta.
Huldukonan eigur.
Tummas átti eina dóttur við hesari huldukonu. Tá ið hon skuldi eiga barn, fór
huldumaðurin til konu Tummasar og bað hana vera jarðarmóðir hjá konu sínari.
"Hon fær ikki livandi barn, uttan hon fær kristna jarðarmóður", sigur hann.
"Nei", sigur hin kristna konan, hon hevur eitt lítið smábarn sjálv, og nær ikki
burt.
Men huldumaðurin lovar, at einki skal koma at barninum, um hon fer frá tí, og
endin er, at hon fer við honum.
Tá tey eru komin á útgáttina, bindur hann klút fyri eyguni á henni og leiðir
hana so allan vegin. Hon heldur seg hava gingið miðalstutt, so loysir hann klútin
frá, og nú stendur hon á gólvinum hjá huldukonuni. Síðan fer huldumaðurin út.
Tá ið huldukonan hevur átt barnið, fara tær báðar at tosa saman, og
huldukonan spyr hina kristnu, um tey hava góða neytaeydnu hjá henni. Nei,
sigur hin kristna, teirra neytaeydna er ring. Tá sigur huldukonan við hana, at
hetta hevur maður sín gjørt í hevnd, og tá ið hon er komin heim aftur, skal hon
biðja mann sín flyta annan kúbásin burt, tí tá kúgvin mígur, kemur tað niður á
borðið hjá teimum, huldufólkunum.
4