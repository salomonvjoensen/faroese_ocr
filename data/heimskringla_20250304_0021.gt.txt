V. U. Hammershaimb
Færøsk Anthologi
København 1891
Huldukonan í barnsneyð
"Norður í heyggi" við bygdina Eiði í Eysturoy er íbygt - har búgva huldufólk
sum víða hvar í øðrum støðum.
Eina ferðina sat ljósmamman á Eiði, Elseba, frammi á løðugarðinum og
rørdi fleytir. Sum hon best situr og letur tyrilin renna sum skjótast, at fáa
fleytirnar fastar og vaksa væl í dylluni, kemur ein hundur at henni, er naskur
og vil sleikja av mjólkini. Hon kennir ikki hundin og vil koyra hann burtur frá
sær, men hann er treiskur og vil ikki fara undan hóttum hennara. Hon ætlar
sær tí at rýma og fara inn til sín við mjólkini. Hundurin eltir hana, og tá ið hon 
kemur at durunum, stendur ein huldumaður har fyri henni og biður  hana
koma við sær at hjálpa konu síni, sum var farin í gólv og lá í barnsneyð.
Hon fylgir honum nú norður í heyg og var har alla náttina. Huldumaðurin
bant fyri eyguni á henni, tá ið hann leiddi hana norður í heygin.
Nú hon kemur aftur um morgunin, fara fólk at forvitnast um, hvar hon
hevði verið um náttina, og hvat hon hevði havst at, men hon svaraði ikki
annað enn:
"Vænur var grúkurin, ið føddur varð í nátt."
Hann lovaði Elsubu lukku í tíggjunda lið, tí at hon hjálpti huldukonuni úr
neyð. Hanis í Búrstovu á Eiði er sætti maður frá henni.
Eina ferðina eftir hetta vóru Eiðismenn á fjalli at taka skurð, og maður
Elsubu var ein av rakstrarmonnunum.
Meðan fjallmennirnir savna seyðir hvør á sínum stað, sleppur lamb úr
gonguni hjá honum, og hann rennur eftir tí. Nú møtir hann huldumanni, sum
í ilsku sigur við hann, at hevði hann ikki ligið við liðina hjá Elsubu um náttina,
skuldi ilt verið honum fyri, tí at hann hevði gingið yvir tekjuna hjá teimum.


17