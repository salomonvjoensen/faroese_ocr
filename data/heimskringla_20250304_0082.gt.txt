Har sum Barbara sat uppi á mønuni í Múla, kann ikki flag heftast. Tað skal koma av tí,
at Barbara lovaði tað í hevnd, at har skuldi altíð leika tað sama óveðrið, sum tá ið hon sat
har. So mikil kraft var enn eftir í henni.
Ein sunnudag, sum Guttormur sat og las lestur, kom ein stari inn við einari fjøður í
nevinum og setti seg frammanfyri honum. Hann hugdi at staranum:
"Olmussudýrið, tú ert komin langan veg, tú ert so ekkamóður" - tók so aftur at lesa og
las lesturin út. So reistist hann úr sessi, vendi fjøðrini við í nevinum á staranum og segði
við hann, at hann skuldi fara aftur hagar, sum hann var frákomin.
Tá ið starin kom aftur til Sunnbiar og inn hjá Barbaru við Kvíggjá - tí hon var tað, sum
hevði sent hann - loftaðist Barbara beint upp av grúgvusteininum, har sum hon sat, og
gjørdi trý hopp heilt upp í ljóðarabogan. So mikið sterkari var Guttormur í gandinum.
Guttormur bjargar Viðingum
Eina ferð vóru Viðingar í Drangi (norðanfyri Viðoynna) at fleyga. Hann brast á høgur við
ódnarveðri og ógvuligum brimi, so eingin slapp til teirra. Fólkið kvíðaðu fyri, at teir liðu
neyð fyri mat og drekka, og menn fóru til rádna prest, harra Klæmint, at fáa sær troyst.
Prestur sendi boð til Guttorms um at koma til hjálpar. Tað mundi ikki vera til nakað
gott, helt Guttormur, at hann sjálvur sendi boð eftir sær, men fór kortini. Harri Klæmint
og Guttormur vóru óvinir, tí presturin dámdi ikki hunstur Guttorms. Eisini mundi prestur
vera øvundsjúkur inn á hann, tí, tó at hann sjálvur hevði gingið á niðurgangskúla, var
hann ikki mentur ímóti Múlabóndanum.
Prestur bønaði nú Guttorm um at royna at fáa Viðingar aftur úr Drangi. Guttormur helt
seg ikki til í fyrstuni, hann var so gamal og brimið so óført, segði hann. Men av tí, at fólk
bønaðu hann, og treytagóður var hann, gjørdi hann seg til og fekk bát av Viðareiði, tó at
bátmonnunum tóktist óført at fara. Teir róðu út um flógvan, sjógvurin slættnaði framman
fyri bátinum, so hvørt sum teir róðu fram.
78