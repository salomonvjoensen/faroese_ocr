Færøske Folkesagn og Æventyr
Jakob Jakobsen, København 1898-1901
Knávi
Huldusøgn úr Fámjin
Andras í Kvilvt í Fámjin var skýrdur Knávi. Hann og Jóanis í Porkeri vóru
kønastir menn í gandi um tað bilið í Suðuroy.
Huldukona gekk til Andrassar á Heyggi í Hvalbø, og hvørja ferð hon kom til
hansara, mátti hann vera bundin. Boð fór ettir Knáva. Hann kemur og spyr,
hvat tíð hon er von at koma. Hin svarar: tá ið dagsett er.
Knávi er nú hjá honun um hesa tíð. Huldukonan kemur og vil til Andrassar,
men Knávi stendur frammanfiri og forðar henni. Hann tekur hana og førir
hana út treyga. Tey at berjast, og so var endin, at Knávi komst undir. Hann
hevði gloymt eitt orð, sum kundi geva honun vald yvir huldufólkinun. Hon dró
hann opnan ettir jørðini, og hann visti einki til sín, fyrr enn høvur hans sló
ímóti eingjargarðinun. Tá raknaði hann við og fekk orðið aftur, sum hann
hevði gloymt. Við tað sama breyt hann seg upp og fekk yvirvald á
huldukonuni.
Knávi átti eina ær, sum ikki kundi ganga ímillun hin seyðin. Ein dag fer hann
við hundi at beita eftir lambi hansara, men ikki bar til at fáa tað, tó at lambið
altíð vísti seg fyri honum, tá ið hann kom. Hann fór annan dagin, men tað gekk
við sama lag. Triðja morgunin ger hann seg til aftur at fara á fjall, men í sama
bragdi verður boðað til útróðrar, og ikki hevur Knávi hug at liggja eftir heima.
Ein fátækur maður, skýrdur Rappi, búði tætt hjá. Hann var fram um allar
menn til skjótleika. Knávi biður hann fara sær ettir lambinun, men Rappi sigir
seg ikki tora, tí at hann kvíðar firi at fáa skaða. Knávi lovar honun, at tað skal
ikki vera, og Rappi heldur seg til. Hann fer, hittir lambið hjá ærini, tekur tað
frá henni, bindur tað og leggur tað á bakið. Men best sum hann gongur, snávar
hann og missir lambið. Hann vendir sær við til at taka tað aftur, men horvið er
og verður tað, og við tí skili verður hann at fara aftur til húsa.
22