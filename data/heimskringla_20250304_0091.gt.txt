V. U. Hammershaimb
Færøsk Anthologi
København 1891
Bardagin í Mannafellsdali
Í Akrabirgi við Sumbæ høvdu nakrir Frísar bústað sunnast á Suðuroy. Tá
ið sóttin svarta kom til Suðuroyar, doyðu øll Frísahúsini út. Tó slapp eitt
undan sjúkuni, og kallast húsbóndin í tí "bóndin í Akrabirgi". Hann var
viðgitin maður fyri styrki og átti átta prúðar og reystar synir.
Um somu tíð hesin bóndin livdi, er sagt, at grundvøllurin var lagdur til
kirkjumúrin, sum stendur enn í Kirkjubø í Streymoy.
Bispurin, sum tá sat í Kirkjubø, kallaðist MÚS, sum tó mundi vera
eyknevni. Hann píndi stórar skattir út av Føroyingum at fáa kirkjuna
bygda sum prýðiligast.
Hetta líkaði øllum illa, og allir, ið búðu fyri sunnan Hórisgøtu (í
Suðurstreymoy, Sandoy, Skúvoy og Suðuroy), synjaðu fyri at geva
skattin og bundu felag sín ámillum at halda móti bispinum. Men bispurin
fekk allar norðanmenninar at halda við sær ímóti hinum.
Norðanmenninir skuldu koma saman í Norðstreymoy og samla lið fyri
at herja á hinar og kúga teir undir biskupin. Men tá ið sunnanmenn fingu
njósn av hesum, tóku teir seg eisini saman í flokk og fóru sum skjótast
norður í móti teimum.
Í Mannafellsdali, sum er norðan fyri Kalbaksbotn, møttust herarnir og
ruku saman í bardagar. Sunnanmenninir vóru við undirlutan og máttu
víkja.
Har varð stórt mannfall, í dalinum síggjast enn mangir heyggir, hvar
teir sigast at vera grivnir, sum fingu bana í hesum bardaganum. Grasið
er reytt, og er tað sagt at vera komið av blóðinum, sum har fleyt.
87