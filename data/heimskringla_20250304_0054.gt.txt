Orð ókst av orði, og endin varð, at Símun leyp á hin heidna at berjast. So bar á, at
Símun vann og ætlaði at drepa hin; men huldumaðurin bað hann geva sær lív og grið, og
Símun játtaði tí, tó so, at hin heidni mátti lova at flytja burtur úr Streymoy við øllun sínum
og ikki seta fótin har oftari. Huldumaðurin gekk undir hetta og fór so í kambin yvir Froðbø í
Suðuroy til at búgva. Síðan spurdist einki aftur til hansara í trý ár.
Við norðasta endan av Sandoynni er ein hólmur, Trøllhøvdi, sum hoyrir til Kirkjubøar. Á
hesum hólminun hava teir nú sum áður seyð og stundun oksar og geldneyt. Trý ár eftir
tað, at huldumaðurin var farin í Froðbiarkamb at búgva, kom ein fremmandur oksi, gráur á
liti, at ganga í Trøllhøvda. Símun kendist ikki við hendan oksan og lýsti hann upp á trimum
Ólavsøkutingun upp í slag, men einki batti: Eingin vildi kanna sær oksan, og triðju ferðina
segði Símun, at nú vildi hann sjálvur taka og drepa oksan, av tí at eingin tóktist eiga
Hann.
Jógvan Ísaksson úr Skúgvoy, fráskilamaður og vitugur, sum var skipaður at siga fyri
minni á hvørjun tingi, ráddi Símuni at lata oksan ganga; tann, ið hevði sett hann í høvdan,
mundi væl taka hann aftur (hann grunaði, at huldumaður átti oksan). Men Símun gav ikki
hesum gætur; um heystið vildi hann taka oksan, segði hann.
Ein morgun snimma um veturnætur, væl fyri dag, fór Símun upp og vakti húskallarnar til
at fara við sæt út í Høvda (Trøllhøvda). Summir mæltu til og summir frá at fara. Úti á Bø
búði Baraldur, eyknevndur Trølla-Baraldur, uppsitarin kjá Símuni. Altíð spurdi Símun hann
til ráða, tá ið hann skuldi fara nakrastaðni, tí Baraldur var framsíggin maður. Símun bað
hann vera við sær í ferðini hin sama morgunin, men Baraldur segðist ikki troysta sær at
fara og bað Símun geva ferðina yvir, men Símun segði, at hann hirdi ikki, hvat hann
segði, bannaður trøllaskorturin; nú mundi okkurt ilt vera komið fyri hann í nátt, sum vant
var.
So fóru teir, sjey menn saman, av húsum og beint í høvdan eftir hesun góða oksa.
Símun var fastandi - konan hevði ikki sett morgunmat til hansara, tí ilt var ímillun teirra,
sum hann hevði sligið hana. Ikki hevði hann lisið faðirvár heldur.
50