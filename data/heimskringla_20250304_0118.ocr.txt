Færøske Folkesagn 02 Æventyr

Jakob Jakobsen, København 1898-1901

Risans klóta (A)

Uppskrift úr Syðradali á Kalsoynni

Ein fátækur maður átti tríggjar døtur. Ein dagin, sum hann var farin út at velta,
kom ein risi og segði við hann:

"Fjør mítt! tú stendur einsamallur her og veltur ídag."

"Hann verður mangt at gera sjálvur, ið ongan eigur sonin," svarar maðurin.

"Fjør mítt! vilt tú geva mær elstu dóttur tína, so skalt tú fáa ein haka, sum
sjálvur dugur at velta," sigur risin.

"Tað er sjálvandi,” heldur maðurin, "men eg veit ikki, hvussu eg skal fáa hana til
tín.”

"Fjør mítt! send hana í ánna við vøttunum í kvøld!" sigur risin.

Tá ið gentan kom at ánni um kvøldið, stóð ein hvítur fuglur fyri henni. Hon fór
til hansara, men í sama bragdi sló hann veingirnar tvørtur um hana og fleyg
burtur við henni. Nakað lítið burtur frá skapaðist hann um - tá var tað risin.

"Fjør mítt! hvat skal eg gera við teg? Skal eg bera teg ella draga te?" spurdi
hann.

Hon svaraði: "Drag meg!"

So dró hann hana allan vegin, og tá ið hann kom heim, legði hann hana tvørtur
um gáttina, breyt hana av í rygginun og kastaði hana aftur um hurðarbak. Ein
tíð leið um, so fór maðurin at skera tørv. Sum hann stóð og skar, kom risin aftur
til hansara og segði:

"Fjør mítt! tú stendur og skert torv einsamadlur."

"Hann verður mangt at gera sjálvur, sum ongan eigur sonin," svarar maðurin.

"Fjør mítt! vilt tú geva mær miðlingardóttur tína, so skalt tú fáa ein torvskera,
sum sker sjálvur," sigur risin.

114
