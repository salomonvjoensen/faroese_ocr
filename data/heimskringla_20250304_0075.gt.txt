V. U. Hammershaimb
Færøsk Anthologi
København 1891
Vættrar og vísa Marjun í Øravík
Vættrar eru smáir, fríðir til útsjóndar, góðir andar, sum búgva í húsunum hjá góðum
fólki, og undir teirra lívd njóta tey sælu og fáa styrk av teimum, so at alt gongur
væl í lag í tí húsi, har vættrar eru. Sælur er vættravinur, tí at hann kann hvørki
trøll ella huldufólk ella nakar livandi undir jørðini ella á jørðini granda.
Marjun í Øravík var komin norðan úr Kollafirði til Suðuroyar, og er søgd at hava
verið ein av ramastu konum í gandi, sum í minni eru har havdar. Hon var hin
vitugasta og dúgnaligasta kona í allar mátar. Hon var fyrndarrík og átti nøgd av
neyti og seyði og øllum góðgætum - ei undur í! - vættrarnir búðu hjá henni.
(Í uppskriftini hjá Hammershaimb kemur her ein søga um ta ferðina tá Marjun beindi
turkiskar ránsmenn av aftur bygdini. Hetta brotið lata vit fella burtur her, og tann ið
vil lesa tað, finnur tað í bókini Færøsk Anthologi av V. U. Hammershaimb, á síðu
328).
Marjun í Øravík hevði góða eydnu við sær í øllum, hon fekst við, og alt gekk
henni væl í lag; og tað komst av tí, at teir góðu vættrarnir búðu hjá henni í
stórafjósi. Men hon gloymdi heldur ikki at seta eina dyllu við mjólk til teirra, hvørja
ferð neytakonur høvdu mjólkað kúnum.
71