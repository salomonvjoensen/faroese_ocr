Hetta fekk huldumaðurin honum straks, og onglarnir vóru ikki meira 
enn komnir niður á botni, fyrr enn hann kendi og dró ein stóran fisk. Tá ið
hann hevði sligið hann, tók formaðurin og markaði hann, og varð hvør
fiskur hann dró, markaður.
Teir róðu tá heim, søkkladnir, og løgdu aftur at landi á Akranesi, í sama
staði har teir høvdu tikið Gásadalsmannin inn. So sum hann hevði sitið í
sjálvdráttri, blakaðu teir honum hvønn fisk á land, ið teir høvdu sæð
hann veiða, og sum tí var markaður.
Nú hann er komin á land, ansar hann eftir, at hann hevur gloymt knívin
eftir í bátinum. Hann rópar tí til teirra:
"Hvast við lær stendur eftir."
Huldumaðurin treiv um knívin og blakaði hann eftir honum, men hann
kom ikki á hann. Huldumaðurin rópaði tá:
"Bannaður verði tú, eydnumaður ert tú!"
Teir løgdu nú aftur frá landi, og huldumaðurin segði nú: "Hundur vart
tú, at tú ikki segði mær takk fyri bátin." (Ikki er gott at nevna knív, svørð, 
øksi, ella annað slíkt við røttum navni, uttan at siga tað við øðrum
orðum, "hvassi" o.s.v.. Ei heldur eigir tú at veita huldumanni takkir fyri
nakað, tó hann ger tær beina, tí harvið fær hann kraft at gera tær ilt.)
Sagnir sum líkjast hesari, ganga um ein mann á Strondum og annan á
Eiði, sum báðir róðu út við huldubáti. Eiðismaðurin róði allan veturin við
honum.










11