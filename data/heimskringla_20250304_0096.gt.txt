V. U. Hammershaimb
Færøsk Anthologi
København 1891
Flotoyggjar 3 - Mykines
Mikines hevur eftir manna søgn verið flotoy. Ein maður í Sørvági, sum
javnliga róði út, ræddist illa stórhvalirnar úti á havi, og av tí hann íkki átti
bævur at styggja teir burtur við, hevði hann til tess tarvsmykju, sum hann
kastaði í sjógvin, tá ið hvalir vóru nær staddir bátinum.
Nú hann situr úti á havi og rekur fyri vestan Vágar, sær hann stóra oyggj
koma undan úr tokuni; allir draga upp og rógva sum skjótast at oynni.
Sørvágsmaðurin, ið fyrstur hevði borið eyga við hana, kastaði mykjuna
upp á eitt nes, sum teir komu at, og steig so á land sjálvur; tá festist
oyggin av mykjuni, ið blakað var upp á nesið, og av tí sigist oyggin at
hava fingið navn Mykjunes. Aðrir nevna hana Mikines av tí mikla
nesinum eystast á oynni, sum eitur Núgvunes.
Í øðrum frásøgnum er sagt, at eina ferðina var ein risi, sum vildi búgva í
Føroyum, men tær oyggjar, sum honum líkaði best, vóru ov smáar, og tí
ætlaði hann at leggja fleiri saman. Fyrst kom hann til Kolturs og legði
hana, hvar hon liggur nú. So fór hann til Skúvoyar, at draga hana áfasta
við Koltur. Men Skúvoyingar spurdu hann, um tað var álvara, at hann vildi
búgva í teirri oyggj, sum Kálvur lítli hevði átt. Nú risin hetta hoyrir, at ein
kálvur hevði átt Skúvoy, vildi hann ikki hava hana og takkaði teimum, at
teir høvdu sagt sær frá hesum, gav teim stórar gávur aftur fyri og fór so
haðani.
Fyri norðan landið fann hann nú eina stóra oyggj, sum honum tókti
vera góð hjá sær at búgva á; hann førdi hana tí suður eftir havinum, men
tá ið hann kom fyri vestan ábeint Vágar, var hann ikki mentur at fáa hana
longur. Hann lá um eina viku og kýttist at fáa oynna suður til Kolturs, men
ikki bar til hjá honum longur at flyta hana, hann kundi ikki vika hana úr
staði.
Illur í huga mælti hann tá: "fjør mítt, fjør mítt, hevði eg fingið oynna upp
fyri, fekk eg væl hesa undir kav;" tí ongum øðrum unnaði hann oynna
Mikines at búgva á enn sær sjálvum.
92