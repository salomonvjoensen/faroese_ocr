Guttormur kom, rak spøkilsið út og beyð, at eingin skuldi
opna dyrnar til at hyggja út um ella leita eftir honum, meðan
hann var burtur. Ódnarveður var um kvøldið, avfall og stormur.
Árla á morgni, í óttuni, kom Guttormur aftur illa tiltíggjaður
og rennvátur, sum hann var drigin av grunni, og frá tí degi
sást spøkilsið ikki oftari. Tá lovaði prestur Guttormi í løn
ta bestu kúgv og tann besta geldseyð, ið hann átti.
Skaðadagurin
Tiltikin sjómaður var Guttormur. Hin minniliga ódnardagin, tá
ið hálvt hundrað bátar gingu burtur í Føroyum, var hann ein av
teim fáu, ið róðu landið upp.
Norðuri á havi var hann staddur og synir hansara við honum.
Ellivta dag á sumri sigst hetta at hava verið. Einans bátur
náddi inn á Kallsoyarflógvan undan Guttormi. Brandstormur var,
beint ímóti, og sum teir strambaðu suður eftir Djúpunum,
Guttormur og synir hansara, brast eitt herviligt heglingsæl á.
Glaðurnar vóru sum eimur rundan um hann og sjógvurin
blóðreyður at síggja. Upp um Konuna (stakkin norðanfyri
Kunoynna) stóð brimið. Neistar fóru niður eftir bakinum á
Guttormi, sum tað dreiv upp úr sjónum.
"Jesus náði! Nú er eldur í pápa!" rópaði ein av sonunum,
hann helt tað loga í herðunum á honum. Hin gamli helt, at tað
brekaði ikki.
Tá ið teir komu inn um Stongina (uttasta landsendan
norðanfyri Oyndarfjørð), segði Guttornur: "Nú lívir gamalt
grót."
Gunnarsbarmur er nakað sunnanfyri Funningsmúlan. Har er
ógvuliga streymhart og íðukent og stórir driftingar upp og
niður. Guttormur nevndi tí barmin Driftingsbarm.
Í Oyndarfirði settu teir upp - tá var báturin skræddur í
stevninum.
Tá nýttu Føroyingar smáar norskar bátar, ið kallaðust
tristar (tríbekkir), til útróðrar. Men eftir hesa ólukku, tá
ið teir hálvthundrað bátarnir gingu burtur, var lóg gjørd, sum
setti forboð fyri at fara til havs í so smáum bátum.
76