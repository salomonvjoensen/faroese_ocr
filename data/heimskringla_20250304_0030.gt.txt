Men bóndin gav ikki hesum dreymi gætur, hann fór við hinum
Mikladalsmonnunum á látur, og teir drupu allar kóparnar, ið inni vóru.
Við býtið fekk bóndin í sín lut brimilin allan, lállur og fitjur av hvølpunum.
Til nátturðar høvdu tey kókað høvdið, lállurnar og fitjurnar, og tá ið var upp
úr lagt, hoyrdist brestur og mikið brak, og kópakonan kom tá sum tað ljótasta
trøll inn í roykstovuna, snoddaði í trogunum og rópaði av illum huga:
"Her liggur hánæsaður av kalli, hond Háreks og fótur Fríðriks - hevnt er og
hevnt skal verða hjá Mikladalsmonnum, og skulu summir sjólátast, og summir
falla fyri bjørg og bláar skorir, og skal tað halda við, til tess so mangir eru 
burturgingnir, at teir kunnu halda hvør annan í hond og fevna um alla
Kallsoy".
Tá ið hon hetta hevði sagt, fór hon út aftur við miklum gnýggi og duni og
sást ikki meira.
Ikki hevur verið so sjáldan, tí verri, at frætta skaðatíðindi úr Mikladali, at
menn eru fallnir í bjørgunum, tá ið teir hava farið til bjargar at fygla ella
fleyga, ella verið á fjalli eftir seyði. Talið hevur ikki verið fullt enn, so at teir,
sum burtur eru gingnir, røkka at fevna um Kallsoy.
26