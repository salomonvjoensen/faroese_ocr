Tá hevndi Guttormur seg í tí, at hann tók artina frá
Sundatarvinum, so teir fingu einki gagn av honum. Hetta var tað
einasta illa, sum Guttormur vildi ganga við, at hann hevði gjørt.
Jóanis og árin
Guttormur átti son, sum æt Jóanis. Hesin sami Jóanis var óføra
sterkur, hann kollaði hvørja ár, tá ið hann var á útróðri. Einaferð
kom smiður til Múla. Guttormur bað hann gera hasum
fátækradýrinum, soni sínum, eina sterka ár, tí einki helt, sum hann
fekk upp í hendurnar. Smiðurin helt seg til; Guttormur fekk honum
eitt rekatræ og bað hann gera eina ár burtur úr (reyðviður var tað,
sterkasti viður, ið rekandi kom, hann rotnaði ongantíð). Árin kom at
vera nógv tjúkkari, enn vanligt var, og Jóanes segði, tá ið hann sá
hana, at, var hon gjørd uppá spott, skuldi hon eisini vera til spott.
Hann fór til útróðrar, fekk strangan andróður og royndi árina. Ikki
fekk hann brotið hana, men klovnað var hon heilt upp ígjøgnum, tá
ið teir komu aftur at landi.
Sonurin ið hvarv
Guttormur helt við konuna, at fyri tær sakir, sum huldufólkið hevði
við honum, men ikki kundu fáa framdar, mundi óskepnan fara at
koma aftur á tann lítla, á gólvinum gekk. Tað var yngsti sonurin,
sum æt Guttormur eftir pápanum. Hin gamli bað hana ikki lata hin
lítla fara út um morgnarnar fastandi ella knívleysan. Einki leit hin
gamli hinum yngsta til. Ein morgunin var ungi Guttormur farin út
fyri dyr fastandi og knívleysur. Tá var hann tilvaksin, giftur og átti
børn. Frá teirri stund var hann horvin.
Mong ár eftirsíðani skuldi ein framsíggin prestur síggja Guttorm
gangandi einsamallan á múlanum. "Der går et af vore får!" hevði
hann fyri munni á sær. Presturin var í báti, og Viðingar førdu hann.
Ein í bátinum spurdi, um ungi Guttormur ikki kundi fáast aftur frá
huldufólkunum, men prestur svaraði, at hann var betur ófingin, tí
hann var spiltur.
82