Uppi á reynunum við Kirkjubø búði ein huldumaður. Símun visti av
honum, tí hann hevði sæð hulduseyð ganga í haganum hjá sær, og verið
varur við, at huldumaðurin rak Kirkjubøseyðin burtur av tí góða grasinum
upp í tey mest grýtutu reynini, so at stór fylgi av hesum seyðinum
soltnaði upp í deyðarak, meðan hulduseyðurin var feitur. Símun lovaði,
at fekk hann fatur á huldumanninum, skuldi hann løna honum hetta aftur.
Ein dagin, ið Símun var útrógvin, kom óført veður á hann, so tað var
ikki meira enn at teir slitu til lands aftur. Har sá Símun huldumannin
standa fyri sær í fjøruni, og Símun fór straks á hann. Teir bardust leingi,
og umsíðir vann bóndin og ætlaði at drepa huldumannin. Tó gav hann
honum lív og grið, tá ið huldumaðurin játtaði Símuni at fara úr Streymoy
við øllum sínum og ikki seta fótin har oftari.
Huldumaðurin gekk undir hetta, hvarv haðani, og fór tá í kambin yvir
Fróðabø í Suðuroy.
Teir ið vóru hjá huldumanninum, eggjaðu hann at bøta aftur ta
skommina, Símun hevði gjørt honum, og at hevnast á hann.
Huldumaðurin1 var treyður at lurta eftir hesum, tí at hann hevði lovað ikki
at koma til Streymoyar aftur.
Umsíður fann hann eitt ráð, sum dugdi. Við norðasta endan av Sandoy
liggur ein hólmur, Trøllhøvdi, sum hoyrir til Kirkjubøar. Á hesum
hólminum hava teir nú, sum áður, seyð og stundum oksar og geldneyt.
Huldumaðurin tók nú ein oksa og slepti honum út í Trøllhøvda.
Símun kemur út í høvda og sær henda gráa oksan, sum hann átti ikki.
Hann beyð oksan fram trý ár upp í slag á Ólavsøkutingi, men eingin vildi
kanna sær oksan. Triðu ferðina segði hann á tinginum, at hann sjálvur
vildi taka og drepa hann nú, so sum eingin tóktist eiga hann.
Jón Ísaksson úr Skúvoy, sum var skipaður at siga fyri minnið á
hvørjum tingi, ráddi Símuni at lata oksan ganga. Sá, ið hevði sett hann í
høvdan, mundi væl taka hann aftur (tí hann grunaði tað, at huldumaður
átti oksan). Símun gav ikki hesum gætur, um heystið vildi hann taka
hann.
Ein morgun snimma um veturnætur fer Símun upp og vekir allar
húskallar at fara við sær út í høvda. Allir vóru teir fúsir til tess, uttan ein
sum búði úti á Bø og kallaðist Trøllabárður. Hann segðist ikki troysta sær
at fara við, men Símun svaraði honum aftur:
"Tað man eingin ilska vera ið tær brekar, bannaður trøllaskortur, men
eitthvørt ilt man vera komið fyri teg í nátt."
57