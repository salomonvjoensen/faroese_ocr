"Stumpurin" eitur eitt petti av dranginum. Tað er ein snipsur klettur, níggju favnar frá
sjónum og niðasti lesningur. Har upp um sló brimið. Á Miðskjøti, eitt sindur omanfyri,
vóru fleygingarmennirnir staddir. Guttormur varð spurdur, um hann helt, at tað mundi
fara at lukkast at fáa mennirnar í bátin. Lógu teir á Miðskjøti, kundi tað vera, svaraði
hann, men vóru teir inni undir Skarði, fór tað ikki at lukkast, tí tá vóru løgini ov stutt
(undir Skarði er nóg hægri uppi enn á Miðskjøti).
Væl gekk í hond. Teir fingu mennirnar í bátin og róðu heim. Sjógvurin slættnaði fyri
bátinum, har sum teir komu fram.
Prestur stóð á sjóvarklettinum, tá ið teir løgdu at landi, og takkaði Guttormi. Síðan vóru
teir báðir vinir.
Væl var Guttormur tignaður av fólki, og nógv var boðið honum í løn, men onki vildi
hann hava. Tó skuldu Múlamenn hava lov til at fleyga undir Viðoynni (í Seyðtorvu) ein
dag á hvørjum ári, fyrsta dagin ið flog var. Annað árið, ið Guttormur kom, høvdu skálkar
verið fyri og drigið línuna upp. Teir sóu ikki lunda tann dagin. Tá lovaði Múlabóndin, at
tað skuldi vera bæði fyrsti og síðsti dagur á tí ári, at Viðingar fingu fugl.
Niðagrísurin í Ónagerði
Ein arbeiðskona í Ónagerði (prestagarðurin á Viðareiði) hevði dripið eitt leysingabarn og
grivið tað niður.
Tað gekk aftur sum niðagrísur og fór til Klæmint prest at krevja sín rætt av honum.
Kristna jørð vildi tað hava. Ongantíð fekk hann frið fyri tí, um næturnar lá tað og seyg
føturnar á honum.
Prestur varð heilt neyðarsligur, kom upp í tussarak og var illa mentur at ganga. Hann
sendi boð eftir Guttormi og kærdi sína neyð fyri honum, hann fór skjótt at doyggja, helt
hann.
Guttormur bað prestin lata seg fáa kjóla og pípukraga at fara í og geva sær
kirkjulyklarnar. Men ikki eitt eyga mátti síggja, skipaði hann fyri. Hvør lúka skuldi í topp
og eingin hurð gloppast. So mikið var tó kagað, at ein arbeiðskona í Ónagerði fekk at
síggja alt eiðið standa sum í einum loga, meðan hann fekst við at beina niðagrísin burtur.
Tá ið Guttormur kom aftur, var prestakjólin brendur uppi á honum.
79