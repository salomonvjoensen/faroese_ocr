Átið er óført á risunun: ikki trýtur heldur maturin. Kolbein skeinkir
teimum sterkar drykkir: øl, sum hann sjálvur hevur bryggjað, og
tað man sláa í høvdið. Teir drekka hugaliga, og alt veksur kætin;
"sum brim fellur í urð", so skramblar í bróstunum á risunum, tá ið
teir drekka.
Tá ið teir eru lidnir at eta, spyr Kolbein hinar, hvat teir skulu hava
sær til spæls: skulu teir sláa ein dans upp ella fara at kasta knútur?
Teir spyrja Gest og Tóra, hvat teir helst vilja.
Tað ið teimum sjálvum best líkar, siga Gestur og Tóri.
Tá sigur Glámur risi:
"Køstum vær knútur!"
So velja teir henda leik (ætlanin er at drepa Gest). Glámur tekur
eina knútu, kastar og ætlar á Nornagest. Óføra sterkir eru risamir
og beinraknir eisini, men Nornagestur er tó fimari: hann loftar
knútuni, fírir aftur og rakar Glám, so eygað liggur úti á kjálkanum.
Glámur sker í eitt gallróp; verkurin er so stórur, at hann dansar upp
um hellið av øði, og hinir mega halda honum.
Sámur risi tekur eina knútu og ripar á Nornagest. Gestur loftar
henni, ripar aftur á Sám og rakar á kjálkabeinið so fast, at tað fer
sundur. Risin sker í eitt geyl, so tað snjellir eftir í, hann er so
vindandi óður. Gapur risi tekur eina knútu og skal ripa til Gest, men
nú rópar Kolbein risi:
"Hetta er óstortligur leikur! best er at geva uppat, áðrenn fleiri fáa
mein."
Sum kvøldið líður, rennur ølið av aftur risunun, teir linka, og
svøvnur kemur á teir. Teir sovna brátt allir uttan Glámur og Sámur,
sum eru so illa viðfarnir, men í endanum sovna teir báðir við.
Nornagestur og Hálvihali, brúðgómurin, pápi hansara og brúðurin,
sum eru í einum øðrum kamari, liggja øll og vaka. Gestur sigir við
hini, at tá ið neistarnir fara at fúka um hellið, tá skulu tey rýma -
risarnir róta so illa, tá ið teir sova fast, og tá fúka neistar úr gronun
teirra.
Tá ið nakað er umliðið, sigur Gestur, at nú er best, tey fara upp:
ikki er ráðiligt at liggja longur. Tey lata seg í sum skjótast og fara
avstað til gongu, brúðurin við. Gestur fylgir teimum væl á leið, men
sigur so, at hann noyðist at venda aftur, tí hann hevur eitt ørindi
eftir í hellinun.
111