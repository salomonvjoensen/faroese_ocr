Færøske Folkesagn og Æventyr
Jakob Jakobsen, København 1898-1901
Pálin undir Hamri
Einaferð fór Pálin undir Hamri í Sumba til Víkar at taka sjey gimbralomb, sum
hann átti har. Hann havði fingið seks, sum hann setti í støðukrónna, og seint
var á degi, tá ið hann fór eftir tí sjeynda. Ikki fekk hann tað, fyrr enn stjørna var
uppkomin.
Til alla vanlukku gáaði hann ikki um, fyrr enn hann var komin væl á veg, at
tað var gimburlamb, hann var farin við. Tey gomlu høvdu ta pátrúgv, at, var tað
seint á degi og fleiri lomb eftir at bera, so átti veðurlambið at vera tikið og
gimburlambið at vera eftir, tí í veðurlambsstiklinum (horninum) sat nakað, ið
dugdi ímóti gandi, og so kundi huldufólk ikki fáa vald á einum (tey gomlu bóru
tí ofta veðurlambsstikl uppi á sær). Honum var illa við, tá ið hann varnaðist um
hetta, men ov seint var at venda aftur.
Hann gongur við góða lambi og er ikki varigur við nakað slag, fyrr enn hann
kemur heim í Akslarenda. Tá møtir honum ein gráklæddur maður, sum forðar
honum vegin og ger seg inn á hann.
Báðir at berjast. Heiðin (tí huldumaður var tað) basir hinum kristna og ber
hann so haðan í Meraklettar á Beinisvørðu, tætt við eggina, har sum teir síga í
Sjørgumháls eftir fugli.
Kvøldið líður, og eingin maður kemur aftur til húsa. Næsta morgun fer fólk úr
hvørjum húsi til at leita. Tey finna lambið og stavin hjá Páli heimanfyri
Akslarenda og geva so yvir at leita.
Stutt eftir berst Pálin í dreymi fyri konu sína, biður hana ikki leita eftir sær og
sigir henni frá øllum, sum til hevur borist við sær - at hin heidni hevur tikið og
borið seg í Meraklettar.
Seint á sumri funnu neytakonur mannin deyðan úti á Fløum, blóðnaknan og
báðar iljaskógvarnar brendar undan honum. Boð varð sent aftur til húsa, og
hann varð førdur heim og grivin.
39