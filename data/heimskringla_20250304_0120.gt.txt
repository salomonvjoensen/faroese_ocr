"Fjør mítt," sigir hann við hana, "eg hugsaði, at nú skuldi eg gera alt um eina
leið - eg skrivaði meg inn alt firi eitt."
Tað hevur hann gjørt rætt í, sigur hon og heldur við hann, at tað er ikki meira
enn sámiligt, at tey fara at gera eitt sindur til brúdleyps nú.
Morgunin eftir fór risin avstað at bjóða í brúdleyp. Meðan tók hon og grøddi
systrarnar úr krukkuni, smurdi uppá tær, og tær vóru heilar við tað sama. So
segði hon við tær, at nú vildi hon leggja tær niður í ein posa og senda risan
avstað við teimun í morgin heim til pápan; men hvørja ferð, ið risin setti av sær,
skuldu tær láta í posanun:
"Eg síggi teg, eg síggi teg!"
Um morgunin segði hon við risan, at eina bøn fór hon at biðja hann, áður enn
brúdleypið kom fyri, og tað var, um hann vildi ikki bera sær henda posan heim
til pápa hennara: men ikki skuldi hana loysa kjaftbandið av og hyggja niður í, tí
tað skuldi hann vita, at hon sá hann, hvat ið hann gjørdi - hon sá ígjøgnum bjørg
og bláar skorar. Risin lovaði at gera, sum hon bað, tí hon hevði verið sær so trúgv,
segði hann. So fór hann undir posan at bera og til gongu, men fyrsta fjallið, hann
kom afturundir, har setti hann posan og skuldi hyggja, hvat ið í var, hann kundi
ikki ráða sær. Men sum hann var at loysa bandið av, rópaðu tær har niðri í:
"Eg síggi teg, eg síggi teg!"
Risin varð kløkkur og fór í stundini aftur undir posan at bera.
"Tað er tann gentan ið er, lítla Giljanna mín, hon sær ígjøgnum bjørg og bláar
skorar."
Komin afturundir næsta fjallið setur hann aftur av sær.
"Fjør mítt, sum hetta er tungt." Hann skal loysa bandið av - her kann hon tó
ikki síggja hann - men við tað sama ljóðar tað:
"Eg síggi teg, eg síggi teg!"
Risin so kvikur undir posan aftur og til beins:
"Tað er tann gentan, eg eigi, hon sær ígjøgnun bjørg og bláar skorar."
Komin afturundir tað triðja fjallið setur hann uppaftur av sær, forvitni er á
honum, men í tí at hann skal loysa, nú rópar:
"Eg síggi teg, eg síggi teg!"
Hann loypur undir posan og tekur at renna. Slík genta sum hansara hevur ikki
verið, sigur hann og steðgar ikki, fyrr enn hann er komin til hús.
116