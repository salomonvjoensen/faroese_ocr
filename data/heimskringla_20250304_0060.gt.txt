V. U. Hammershaimb
Annaler for nordisk oldkyndighed og historie
1846-54
Símun í Kirkjubø
Tveir menn eru gitnir víða í Føroyum, ið báðir livdu um somu tíð. Æt annar
Símun, og sat í Kirkjubø, annar æt Jón (Jógvan) í Skúvoy. Hesin Jón var
sonur Ísaks Ísmalssonar í Dímun, sum var sýslumaður í Sandoyar sýslu.
Men hann var ovbundin á Dímun, tí at hann kundi ikki hava bát har og
soleiðis sleppa av oynni. Oyggin er brøtt niður í sjógvin ølluminni, og
hevur einki undirlendi til at seta bát á. Av teirri orsøk flutti hann úr oynni
sjálvur sekstandi, og sjálvur ellifti av monnum. Hann settist niður í
Skúvoy, hvar hann fekk Stórstovugarð (sum Sigmundur Brestisson hevði
átt) og tann sunnasta triðingin av jarðargóðsinum í Skúvoy - hinir báðir
partarnir vóru býttir millum Jón Ólavsson, sum átti mittpartin, og bróður
hans Rasmus, sum átti norðasta partin av oynni.
Tá ið hesin Ísakur doyði, fekk sonur hansara, Jógvan, garðin eftir
honum. Jón Ísaksson var kønur í gandi, sum seinni her í søguni skal
sigast frá.
Símun var slektaður úr Sunnbø - abbi hans var Jenis í Laðangarði, sum
aðrar sagnir eru um - hann [Símun] var komin til Kirkjubøar og fekk hann
í festi. Kona Símunar var systir áðurnevnda Jóns Ólafssonar í Skúvoy. Ikki
sigist hann at hava verið góður og blíður við konuna, uttan heldur fingist
við at sláa hana og fara illa við henni.
Símun var bæði stórur og sterkur. Honum kravdi til stúku, tríggjar stikkur
tvíhvølvt av vaðmali. Fram um hann tordi eingin av húskøllunum at fara á
fjalli,, uttan hann vildi missa lív. Um so var, at seyðurin slapp úr
fjallgonguni, var Símun tó altíð fremstur av øllum.
56