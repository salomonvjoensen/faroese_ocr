V. U. Hammershaimb
Antiquarisk Tidsskrift
udgivet af
Det Kongelige Nordiske Oldtids-Selskab
1849-1851
Dvørgar
Dvørgar eru lágir og tjúkkir, skeggleysir, men tó ikki ljótir á at líta. Teir
búgva í stórum steinum ella í heygum undir klettum; tílíkir dvørgasteinar
finnast víða hvar í landinum. Dvørgar eru góðsligir, men tola ikki klandur
nær bústaðinum; tá verða teir illir og fara í vreiði burtur haðani; tí stendur
hin stóri dvørgasteinurin í Skúvoy klovin sundur, tí at tveir dreingir, sum
har á sinni vóru staddir, bóðu ilt og bardust; tá flýddu dvørgarnir og kluvu
steinin. Dvørgar eru bestir smiðir; av teimum lærdu menn fyrst at herða
stál í vatni; áður tandu teir jarnið út og smíðaðu tað við at buka tað kalt
við hamri. Dvørgatólini smíða sjálv. Dvørgamegin er í beltinum, sum teir
gyrða seg við um miðju; fært tú beltið frá dvørgi, er hann fyri einki, og
kunna tá leggjast treytir á hann at smíða, hvat maður krevur, og geva
dýrgripir fyri at fáa aftur beltið. Undir steinunum, hvar teir búgva, kann 
oftast síggjast øska liggja, sum er sópað út úr smiðju teirra.
Ein klettur stendur í Gásadali, har íbygt er av dvørgum; har inni 
hoyrast teir stundum smíða. Ein fátækur maður var eina ferðina norður í
Tungu og setti upp torv; hann sá klettin opnan og dvørgarnar smíða har
inni; hann gekk nærri at hyggja at hesum. Dvørgur kom tá út í dyrnar og
segði við hann: "nasadjarvur vart tú, so fátækur tú ert; tó skalt tú eiga 
henda knívin", og nú kastaði hann honum út ein knív, ið var so hvassur,
at hann beit alt, ið bar við eggina á honum, hvussu hart tað mundi vera.
7