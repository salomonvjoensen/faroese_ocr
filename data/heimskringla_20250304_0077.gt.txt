Færøske Folkesagn og Æventyr
Jakob Jakobsen, København 1898-1901
Guttormur í Múla
Guttormur í Múla var yngsti sonur Rasmussar í Haraldsundi, ið
var sonur Magnus Heinasonar.
Fimm vóru teir synir Rasmussar: Magnus, hin elsti, so
Heini, Jákup, Hanus og Guttormur, ið borin var í heim tá pápin
var hundrað og trý ára gamal (Sjey ár var hann tá pápin
doyði).
Haraldsundsgarður varð sundurfestur ímillum Magnus, sum
fekk tveir triðingar, og Heina, sum fekk ein triðing. Magnus
búði í Stórustovu (nú kallað "har uttari").
Í brúdleypinum hjá Magnusi gekk hin lítli Guttormur og
spældi sær á gólvinum. Pápin, sum tá var avgamal, fór til
hansara, legði hondina á høvdið á honum og segði:
"Líkari var tað, at tú hevði sitið í hásætinum í staðin
fyri hatta trogið, ið har situr."
Tað var Magnus, hann skeyt til. Hin elsti vildi ikki taka
við nøkrum sindri av kunstinum, sum pápin dugdi, men Rasmus
dugdi á at skyna, at Guttormur fór at taka við. Síðan legði
Rasmus til:
"Ikki skulu Gerðaharrarnir sleppa norður um at ræna, meðan
eg eri omaná jørðini. Ikki man tað fara at vera so, tá ið
handa spjørrin, í hásætinum situr, fer at ráða."
Guttormur
Guttormur kom til garðin í Múla, norðuri á Borðoynni. Lágur
maður var hann á vøkstri, men góður stirðil var í honum
kortini. Hann sigst at hava verið hin ramasti gandakallur í
Føroyum, men ikki nýtti hann kunstur sín til at gera nøkrum
manni mein - nóg heldur til at hjálpa. Valamaður var hann,
frálíkur í ávikum og álitismaður í øllum lutum.
73