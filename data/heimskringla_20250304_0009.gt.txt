Tá ið konan kemur heim aftur til sín sjálvs, liggur barnið og svevur -
huldumaðurin hevur verið og fjálgað um tað.
Eitt árið um heystið, tá ið hoyggja varð borið í Gásadali, kemur kona
Tummasar út við fløskuni til at skeinkja arbeiðsfólkunum og sigur við mann sín:
"Á, Tummas mín! Hevði nú tín soppur verið so frægur sum mín, tá hevði
tað verið ein fittur stumpur".
Hon stakk honum skørð, tí Tummas hevði fingið alla ognina við henni.
Tá dró ilur at Tummasi. Hann sló hana á hondina við heldini og gjørdi hana
lavna.
"Frægari stump man eg eiga enn hatta", hvesti hann í.
Tá fyrsta fekk hon fjølmæli á, at tað var ikki alt, sum tað skuldi vera, og at
Tummas duldi nakað fyri henni.

Brúdleypið hjá dóttrini.

So ganga árini. Dótturin ið Tummas eigur við huldukonuni, veksur til, og komið
er til tað, at hon skal giftast við einum huldudrongi í Stapa.
Stapi er ein snøggur hamari í Víkum, á norðursíðuni á Vágoynni, eystanfyri
Gásadal. Har hevur altíð verið íbygt.
Huldudótturin kemur nú og bíður pápanum í brúdleyp sítt. Hann skal fáa at
síggja alt, sigur hon, men eingin skal fáa at síggja hann.
Hin ásetta dagin fer hann avstað og sigur fyri konuni, at hann fer burtur í haga. 
Men hon undrast á, tí hann er nóg betur klæddur enn vanligt.
Tá ið hann kom yvir á Skarð, har sum tey síggja oman á Víkar, sá hann hálvt
hundrað skip liggja fyri kjallanum undir Stapa.
Dótturin kom ímóti honum og leiddi hann inn, tá var fult fyri innan. Hann
skuldi ikki vera uppi í, segði hon, bara síggja. Einki skuldi hann hvørki eta ella
drekka uttan tað, sum hon gav honum sjálv.
Einki av tí, á borðinum stóð, føt og borðiskar, var ringari enn silvur.
Tá ið liðugt var at eta, fór huldufólkið at dansa, beint upp og niður, rætt sum
tey stoyttu ljós, so var dansur teirra at síggja.
Í átta dagar stóð brúdleypið. Níggjunda dagin fór alt avstað - tá var skrambul í
Stapa.
