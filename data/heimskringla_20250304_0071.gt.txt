V. U. Hammershaimb
Antiquarisk Tidsskrift
udgivet af
Det Kongelige Nordiske Oldtids-Selskab
1849-1851
Trøllanes
So er sagt, at trøll fegin søkja hús hjá monnum, helst tá ið tey finnast tóm. Fyri
norðan Núgvunes á Borgardali í Mykinesi er bygt eitt hús fyri seyðamennirnar at
liggja í á summum ársins tíðum, tá ið teir sita hjá seyðinum at venja hann við
snjóstøður ella hjálpa honum, tá ið hann er kavaður undir. Hesin hagaparturin liggur
longst frá bygdini, sum er vestast á oynni. Eina náttina fór ein av seyðamonnunum
hissini burtur í haga eystur á Borgardal, og tá ið eitt grumt æl kom á hann har,
ætlaði hann sær at kroka inni í húsinum. Nú hann nærkaðist tí, hoyrdi hann innan
frá gleim og dun. Hann fór at glugganum og varð nú varur við, at húsið alt var
fult av trøllum, sum hildu sær at gaman, dansaðu og kvóðu:
Trum, trum, trallalei,
kalt er í fjøllum hjá trøllum,
betri er við hús í bakka
á Skálavøllum;
trum, trum, trallalei,
dansið tætt at durunum.
Verri sigst at hava gingist á Trøllanesi, sum er norðasta bygd í Kallsoy, tí hagar
komu trøllini hvørja trettandu nátt tysjandi úr øllum ættum í so stórari múgvu, at
bygdamennirnir máttu so samt flýggja haðani til Mikladals og sita har, meðan hetta
herskapið var á Trøllanesi og leikaði har. Av hesum hevur bygdin fingið navn og er
kallað Trøllanes.
So bar til eina ferðina, at ein gomul kelling var ikki ment at flýggja við hinum
bygdarfólkinum, og mátti tí liggja eftir heima trettandu nátt. Hon legði seg undir eitt
borð í roykstovuni og krógvaði seg har, at trøllini ikki skuldu síggja hana.
67