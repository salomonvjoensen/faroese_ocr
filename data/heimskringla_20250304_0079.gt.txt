Ofta venda tey enn, tá ið tey seyma, seymin rangvørgan á
einum klædnastykki ella okkurt petti rangvørgt.
Rekatræið á Mykinesfirði
Guttormur hevði konu úr Mykinesi. Hon æt Bidla. Ikki hevði
hann verið vestan fyri Lorvíkarfjørð, fyrr enn hann fór at
fríggja. Vágamenn førdu hann um Mykinesfjørð. Tá ið teir vóru
komnir mitt á fjørðin, bóru teir eyga við eitt stórt rekatræ
og vildu fegin fáa tað til sín. Men fegin vildi hann sleppa
ferðina fram til Mykines alt fyri eitt, og so varð. Hann bað
teir miða væl á, hvar træið lá. Tað kundi vera, at teir funnu
aftur á tað, tá ið teir fóru úr Mykinesi aftur í Vágar. Ikki
hildu teir líkindi vera til tess, tí Mykinesfjørður var óføra
streymharður. Men tá ið teir vóru á leiðini heim, lá træið í
sama stað og andøvdi. So mikið gjørdi Guttormur.
Spøkilsið í Ónagerði
Jónas prestur í Ónagerði var giftur við prestadóttur av Nesi.
Hon doyði, og prestur giftist upp aftur.
Systur ta fyrru konuna kom norður, tá ið líkið var grivið,
vildi síggja tað og fekk prestin til at grava tað upp aftur.
Men tað hevði betur verið ógjørt. Tey, sum stóðu hjá, sógu
nakað sum dism ella rouk koma upp úr kistuni, og síðan gekk
hin deyða prestakonan altíð uppi og spøkti. Eingin sá hana í
fyrstuni uttan presturin, hon gekk og ampaðist fyri honum.
Síðan birtist hon fyri hinum húsfólkinum, kom í roykstovuna og
gjørdi sær dælt við tey.
Ein skora var í sneisini, sum hon hevði til máts á
nátturaløginum - har upp um mátti pottaløgurin ikki koma.
Hon skifti teimum nátturð. Tey søgdu, at tey skoyttu ikki
um at fáa nátturð frá henni, tí at hon var deyð. So gav hon
teimum frammaná.
Hon at gera sær dælari, settist undir liðina á presti og
breyt alt sundur hjá honum. Hann fekk ongantíð frið, misti
svøvnin og sendi boð eftir Múlaguttormi, at hann skuldi koma
honum til hjálpar.
75