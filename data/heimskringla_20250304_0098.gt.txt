Færoæ et Færoa reserata
Lucas Debes 1673
Flotoyggjar
Týtt úr donskum av
Anker Eli Petersen
At fólk veruliga hava trúð upp á flotoyggjar, framgongur av einum
greinarstubba úr bókini "Færøernes Beskrivelse", sum danski presturin
Lucas Debes gav út í 1673. Í kapitlinum Færøes Land skrivar hann
soleiðis:
Fleiri íbúgvar hava boða frá, at ein flotoyggj ofta hevur verið at síggja
norðan fyri landið. Hetta er ikki bara frásagnir ið eru bornar víðari frá
forfedrunum, men eisini fólk nú á døgum siga fyri satt, at tey hava sæð
hana í nakrar tímar. Tey siga seg hava sæð fjøll og dalar á henni, áir ið
streyma í dølunum og at tey týðuliga sóu at hon var grøn í neðra og í
dølunum.
Tann 28. apríl fyrra árið kom skiparin Poul Baadsted til Føroyar við sínum
skipi. Bæði hann og tveir ungir prestar, ið vóru við á ferðini, nevniliga
Gregers Pederssøn og Peder Clementsøn, søgdu frá, at teir á leiðini sóu
eina oyggj, tá skipið var rikið av kós sunnanfyri Føroyar. Tá teir komu nær
oynni, sóu teir hana týðuliga við fjøllum, bjørgum og streymandi áum,
grøn við sjóvarmálan og við klettum og skerum undir landi, ikki ólík
teimum føroysku oyggjunum. Men teir sóu ongar aðrar oyggjar og mettu
tí at teir vóru snýttir. Teir sigldu tí víðari norðureftir og komu eftirhondini
fram til Føroyar.
Skiparin metti at oyggin lá ellivu míl í ein landsynning úr Føroyum. Um
nøkur føst oyggj lá á tí positiónini, hevði hon fyri langari tíð síðani verið
funnin, eftirsum skipini ið sigla á Ísland ofta sigla ta leiðina. Tey skip ið
koma sunnanífrá og stevna norður um Hetland, seta kósina eftir
Føroyum, og mugu tí koma framvið tí staðnum. So um ein føst oyggj lá
har, hevði hon verið kend frammanundan.
94