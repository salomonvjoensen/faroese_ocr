Færøske Folkesagn og Æventyr
Jakob Jakobsen, København 1898-1901
Brúdleypið í Stapa
Tummas við Garð í Gásadali var ríkur maður, men mestur alt góðsið, ið hann
átti, hevði hann fingið við konu sínari. Ikki hevði hann meira enn eina
arbeiðskonu. Ógvuliga snarsintur var hann, sterkur sum trøllið og slerdi
einsamallur allan bøin.
Ein dagin í hoyna, sum hann var at gera sátur upp - óførar vóru tær til støddar,
seks vanligar sátur fóru í eina hjá honum - møddist arbeiðskonan at standa og
kasta hoyggj upp til hansara, tí høgt var at blaka.
Hann rópar niður av sátuni til hennara og biður hana kasta dúgliga, annars
skal hann koma eftir henni. Hon sigur, at hon er ikki ment.
Tá springur hann niður av og ætlar at gera henni mein, men hon loypur so
kvik undan og út í Sóljumýri, upp undir beltið.
"Ólukkudýrið! nú slapp tú, tað var runan ið frelsti teg".
So kólnaði hann aftur, og síðan gjørdu bæði sátuna lidna.
Tey gloymdu jólini.
Sum ofta er: tann ið langt situr burturi, er ikki altíð vísur í ársins tíð, so tað
hendi seg eitt árið um jóltíð, at Tummas visti ikki so gjølla, nær jólini vóru.
Hann var nú ræddur um, at hann kom ikki at halda jólini røtt, og sendi tí
húskallin - einans húskall hevði hann - til Bíggjar til at fáa at vita, nær jólini
vóru.
Húskallurin kemur til Bíggjar, í tí at fólk koma úr kirkju - tá er annar
jóladagur.
Bíggjarmenn fara at halda teiti og vilja ikki lova húskallinum avstað. Rætt
sum dansurin gongur best um kvøldið og eitt kvæði verður kvøðið, sum hevur
til stev:
"Gevið oss frið og góðar náðir!" - húskallurin kvøður við og er so kátur - nú
stendur hin gamli, Tummas, í durunum við einum hómlubandi í hondini, hann er
komin eftir húskallinum.
3